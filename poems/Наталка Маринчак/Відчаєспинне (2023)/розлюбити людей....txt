розлюбити людей найменше з твоїх завдань найпекельніша із провин
світ наразі складається з простих речень прапорів перегукувань й домовин
світ чекає на зміни гуртується скаженіє від нових знань і новин
в світі повно людей але перед вартісним вибором і перед Богом ти сам один

розлюбити людей тих що вплавлені в підсвідомість чиє навіть у піднебінні гірчить ім’я
щоб стояти на протязі посеред міста виголошуючи імена 
споглядати як ущільнюється і зростає у рідному місті твоя броня
щоби врешті-решт усвідомити ти віддав іменам усе із надлишком чи сповна

розлюбити людей щоби пам’ять стерлась так як стирається камінь на площі
дочекатись врешті своєї участі й прощі
відпустити усіх в їхні бурхливі життя й споглядати вулицю як дощить
більше не пробувати перебути своє життя
цінувати найменшу мить
розлюбити людей незважаючи на те як нестерпно тобі болить

21.07.2022
