пам’ятатимеш хто приїздив до тебе в війну
хто приходив і казав 
іди обійму
хто мовчав і злився
хто сльози ховав за плечима
чом ти плачеш
на всіх лиш одна причина

я той що ховає їжу у трьох місцях
а я та що щодня пильнує над містом стяг
я каву варю щоденно на тому ж місці
я фіксую прильоти
їжджу по цьому місту
я Салтівки великі і чорні очі
я Олексіївки темні щербаті ритвини
я перехрестя Мироносицької і Свободи
я гір і пагірків цього міста звивини
я той що дістає осколок з труни
я чекаю коли зможу зустріти свої нетривожні сни
я очікую на звільнення мого передмістя
я знаю що ви десь поруч 
я зелене весняне листя

пам’ятатимеш кожну зустріч
кожен безцінний порух
ми всі очільники цього міста
доки не згине ворог
всі ми чуємо Харкова голос
всі стоїмо на захисті
наче уроборос

17.04.2022
