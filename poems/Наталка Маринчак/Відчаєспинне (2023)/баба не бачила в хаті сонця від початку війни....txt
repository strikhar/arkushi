баба не бачила в хаті сонця від початку війни
вона зашторила вікна
завісила свої сни
закрила усі шпарини
забила гвіздки
був теплий і сонячний дім
а став гіркий

дім тепер наче зосліп
говорить баба сідаючи на ослін
тяжко говорить одній 
баба засіяла весь горóд
засадила сад
засолила сала
каже в лютому цього не вистачало
хай тепер всього буде тьма
для дітей і онуків
для далеких і ближніх
вистачить бабиної святої крижми
баба хрестить город
ніби від цього залежить врожай 
картоплі чи вишні

баба стоїть зігнута як дуга
каже сонце сідає і я лягаю
все що знаю дитино
земля ніколи не дасть пропасти
кожен отримає свою частку
діти онуки родичі далекі і ближні
бачиш рясніє все
в руці Всевишнього

05.07.2022
