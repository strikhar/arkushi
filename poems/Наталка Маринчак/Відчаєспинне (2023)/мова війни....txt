мова війни
скорочена знеосіблена стримана мова любові
знак замість слова
цифри на місці тиші
мова війни виокремлює твого спільника
заспокоює нерви
серце твоє колише

в хуртовині днів цих всі ми змовники
називаємо на ім’я кожне місто
кожне село й місцину
кожну річку і кожну водойму
промовляємо вголос
Ізюм Волноваха
гора Кременець
Буча Вовчанськ
Харків
кожного коханого каменя
огортаємо рідними іменами
кожну піщинку очищуємо
виголошуючи пошепки
Маріуполь Луганськ
Ірпінь Донецьк Бахмут
Балаклія Куп’янськ
я тут
в кожному місті
містечку
селі
я є
мова любові
і мова війни
рідне
твоє

18.02.2023
