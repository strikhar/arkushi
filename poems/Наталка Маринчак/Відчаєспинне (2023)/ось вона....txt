ось вона
заварила чаю і дістала до нього з льоху торішню закрутку
перетерта яскрава чорна смородина з цукром
пальці так довго не слухались
та все ж відкрила

узяла з золотою каймою креманку
порцеляна тонка
такого тепер не роблять
тихим дзвоником відповідає на кожен рух
руки сильно тремтять
тож дзвону було багато

ось пов’язала хустку
кремову в сині квіти
торік їй дочка на свята привезла дарунок
чом не носила раніше
дуже вже до лиця 

ось до неї прийшли
стукали гулко в хату
аж заболіли скроні
так не хотілось та все ж пішла відчиняти 
темно надворі
наче нема світанку
ось вона
лежить на своєму ґанку
в неї ніколи не буде вже синіх квітів 
бо проступили на хустці лише червоні

8.04.2022
