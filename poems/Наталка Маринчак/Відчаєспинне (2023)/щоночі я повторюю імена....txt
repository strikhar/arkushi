щоночі я повторюю імена
всі які знаю
бережи їх Господи дай їм сил сповна


бережи Максима Сергія Андрія Артема 
Олега Сергія Сергія Савву
Олександра Мар’яну Анну Марію
щойнонародженого Дмитра
хвору Олену
недужого Олексія 
бережи їх всіх
всіх до кого дотягнеться Твоя рука
всіх для кого Ти остання надія
і Надію що при надії теж бережи
бережи їх всіх чуєш

ціла країна стиглих імен що мають вистояти
встояти і вціліти
дай їм твердь під ногами
дай їм найміцніші обійми
і тих хто не здасть дай їм 
дай їм бути із цими надійними поруч
дай їм не перетворюватись на здобич

щоночі з імен виростають величні стіни
домів і вулиць селищ і міст

що там в наших розбитих селищах і містах
там більше немає 
Анни Ірини Горпини

що там в наших згорілих будівлях
там залишаються іграшки у садах
чиї це іграшки
Сергія Євгена Максима
Тетяни Олени Сари

що це під похиленими небесами
вмирає останній страх
чий він був
Сергія Артема Олега
Ольги Марини Марії

07.06.2022
