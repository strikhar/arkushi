і всі наші мертві стоять за нас
моляться всіма мовами світу
Господи нас загартóвував час
ми велична сітка із живоплоту
кожен зв’язаний з кожним
і ніхто не думає рук обмити
ми єдине ціле
мертві живі й майбутні
кожен знає свою
надважливу ноту військової лютні
кожен грає її
наче тільки для цього прийшов і приходив і прийде
Господи тепер ти вже знаєш що з цього вийде
всі наші мертві і всі ненароджені 
закривають небо своєю любов’ю
щоби тим хто стоїть на землі
вистачило і любові і злості
вистояти здобути й перемогти
ворога гнилі кості
Господи
ми всі у твоїх долонях
такі зрозумілі
й такі непрóсті

19.03.2022
