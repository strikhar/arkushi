Цвіт із вишні спадає і плитка зі стін осипається – це те, що відходить у вічність,
це те, що постійно пливтиме у снах, потому впадатиме в синю ранкову свіжість,
це те, що тремке й мимобіжне, але разом із тим занурюється повільно у безвість,
одне завжди матиме свою декадентську вмирущість, а інше – воскреслість.

Цвітіння неонове, графіки затінку і осоння, місто вібруюче, клумби і німби,
Прозріння - це незмінна константа, у акваріумах тьмяних масові протести риби.
Все те, що не міг вимовити роками - тепер ця тимчасовість квітуча над нами,
І селфі розмиті цвітуть в інстаграмі, і пам’ять поволі блукає у квестах словами.

А з чого складемося ми? Із вершин чи низин, чи із шалу лавинних сходжень,
крихкості гербаріїв, засохлих жал годинникових стрілок, чи перероджень?
Порваний тюль янголом рветься на волю із пекельної сонної дійсності.
Я бачу фальшиві водяні знаки на в’ялих пелюстках – як початки майбутніх корозій.

_Я чую скрип наглухо зірваних гальм Весни під вікном – В ім’я Її Величності!_
