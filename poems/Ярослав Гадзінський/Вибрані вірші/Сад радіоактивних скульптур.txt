Б’ється струмом глухо від сліз
обмежена видимість ранкове проміння
прогріло ламкі порожнини у склі
іржавими голками в грубій тканині

лиш фото залиш фото зостав
воно ще кричить лишаючи іній
голосом бляклим скошених трав
час розкидати радіоактивне каміння

стерся будинок у міських вогнях
фото розірване фото склеєне
у слідах літаків втомлений птах
зупиняє розбиті серця і конвеєри

перегорілі лампи у центрі кімнат
сукно павутини у поштовій скрині
доглядають скульптури занедбаний сад
зроблений з радіоактивного каміння.
