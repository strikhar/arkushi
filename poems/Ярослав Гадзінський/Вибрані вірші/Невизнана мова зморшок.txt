Що таке перші зморшки, як не зліпки зимового саду,
коли ти виходиш в чисте-чисте повітря рано-ізранку,
Що таке  зморшки  помилок юності,
як не найтонша льоска рибалки, який із крижиною зірвався і пливе тепер за швидкою течією.
Що таке  зморшки зрілості - це вже  зрозумілі  слова, написані водоміркою часу в осінньому холодному озері,

Мапа зморшок складатиметься з кордонів,
Мапа заповнюватиметься з часом почервоніннями та блідістю, 
кордони перекреслені, кордони випалені,
кордони незвіданих держав,
вони дробляться,
утворюються маленькі невизнані ніким республіки
з мовами ненависті, 
ти бачиш це так, як це зазначив божевільний картограф,

все, що стосується  твоїх усмішок і смутків,
все, що стосується вицвілих постатей твого минулого в старому свічаді,
все, що стосується очікування омріяного потягу біля колій зморшок,

Є крем темряви, який колись розгладить всі зморшки,
висітимуть навколо лише зів'ялі грона дикого винограду замість зоряного неба,
вгрузатимем з ними у розбивки між чорними грудневими  небесами
