Розміновано червонясті маки на грудях випаленої галяви,
розміновано папороть,
її цвіт і тіні  тих, хто пішов його шукати і так більше ніколи не повернувся.
Розміновано коріння столітнього  дуба,
розміновано  граб, розміновано чудернацький деревний гриб, 
розміновано тополі у лісосмузі,
розміновано безіменні рідні  поля,
розміновано  торішні залишки пікніків та вогнищ,
розміновано  здичавілий сад,
розміновано  город,

розміновано березу, що і досі плаче,
розміновано плакучі верби,
розміновано бузок, розміновано смітник,
розміновано пляж, розміновано сліди здичавілих  псів,
розміновано барвінок на  закинутому кладовищі,
розміновано пасовища, розміновано кропиву,
розміновано  акацію, розміновано пусті мурашники,
розміновано тіла сплячих мавок,
розміновано всіх перелесників,
розміновано книги з дитячими казками,
розміновано колиски з радянськими ляльками у зруйнованих будинках  дитинства,
розміновано гнізда лелечі,
розміновано ластів'ячі маленькі фортеці,
розміновано старі замшілі погреби,
розміновано павутиння підвалів,
лише відображення місяця в ріці вибухнуло,
а далі весняне сонце розлетілося на друзки,

А на вітрі дрижить і дрижить мотузка
від розтяжки горизонту 
