Нас народжували бути повільними,
досліджувати все навколо своєї осі.
Спостерігати, як неспішно скрапує вода у кранах,
радіти екзотичним брамам бурульок,
виходити молитися снігу,
перераховувати сонячних зайчиків у місцевих зоо

Нас не вчили, що буде багато чужих стрімів вриватися в найвідвертіші сни,
не попереджали, що за вікнами хижаки-новобудови з'їдатимуть на свої
бізнес-ланчі історичні будівлі,
що у наших пульсах відбиватиметься посекундна тарифікація,
і що потрібно  сортувати сміття на підходах до брам пекла і раю,

нас не вчили, що  накочуватимуться вибухові хвилі аж на узбережжя наших вікон,
не вчили, як вписуватися у життєві повороти,
нас не вчили, як поводитися на мінних полях,

ми лише розбирали автомати-муляжі серед  зелені травнів,
робили ще декілька учбових пострілів у мішень страшного майбутнього,
не вчили мерзнути на протестах,
рахувати дні в укритті, які проповзають, мов чужі сторіз.

Нас вчили нотувати, затамовувати подих від краси,
зазубрювати,
нас вчили спостерігати за сузір'ями,

але щоночі нам ввижалися вогні ворожих дронів

нас не вчили перемелювати стільки трагедій одночас...

2020-2023
