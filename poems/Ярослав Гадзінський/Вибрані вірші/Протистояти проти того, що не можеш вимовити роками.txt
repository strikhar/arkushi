Протистояти цвілі, 
що нищить світлі стіни твоєї пам'яті.

Протистояти внутрішньому хаосу,
який схожий на листя різних дерев наприкінці часів,
ніби вічно незасмаглі туристи на вітряному пляжі

Протистояти смогу над головою, що із зітлілих румовищ закриває все важливе для тебе.

Протистояти онімінню у гортані криками і самопальними молитвами.

Протистояти  своєму злому відображенню у свічаді,
навіть коли з кранів витікає сонячне затемнення.

Не робитися частинкою міського шуму,
забуваючи про власне серце, що стало
китайським будильником.

Повставати проти забуття  відблисків штучних плес з поліетилену,
коли тонеш у абстракціях. 

Повставати проти усталених  ключових слів,
що не дають тобі вимовити щось більш важливе

Протистояти всім  тріщинам в старих історичних будинках,
скільки відміток твого зросту, виноградно лозо,
по стінах,
скільки токсичного тече у твоїй крові,
скільки тебе у тобі,
скільки меж і балконів переступила,
аби витися і повставати проти сірятини буття.

Протистояти забуттю,
що змішане із кімнатним пилом і промінням вигорілих фіранок.

Протиставляти себе будь-яким незручним тишам,
коли поети замовкають на десятиліття.

