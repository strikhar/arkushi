Коли онуки мене запитають
діду а ти чув свист ракет
я скажу не пам'ятаю

діду ну як же так

а чув звук іранських дронів-шахідів
я скажу що не пам'ятаю

ааа ок

а може як працює артилерія?
я також скажу не пам'ятаю

ми сидітимемо біля нічного вогнища мовчки
вдивлятимемося в нього

подумаю  і після паузи довгої скажу

я нічого не пам’ятаю окрім аж страшно красивої осені
і рідних що ставали ще ріднішими
а ще романтичні вечері при свічках

і криваві підписи осіннього плюща
виведені каліграфічним почерком
на сірих парканах біля розтрощених промзон
