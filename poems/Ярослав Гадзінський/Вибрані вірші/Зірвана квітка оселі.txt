Я і не знав, що оселя буття може так виглядати,
просто переходив з кімнати в кімнату із зимовим небом замість стелі, 
із м'яким ковроліном грудневого снігу без підлоги.
 
Ми виносили обгорілі рештки цеглин
і давно зотлілі обереги

обережно, сказала нам власниця дому - з гіркотою у голосі,
можливо,   там скалки битого скла під руїнами моєї кухні - не пораньтеся,
можливо,  там все моє життя, де колись було велике свічадо  - не травмуйтеся,
іще засипана  криниця - не  заглядайте, 

ми розбирали підстінки, били киркою виморожену землю, 
складали окремо вцілілі півники керамічні
та чайні сервізи, набиті золою.

Крізь сузір'я від отворів куль у паркані 
хилиталися сосни напівпритомні,
мов нерви тих, хто пережив окупацію,

а вже наступного ранку  на ділянку привезли 
новенький модульний дім,
щоб якось розпочати все тут  знову з нуля,
щоб дочекатися птахів, почути весняний грім,
І підслухати, як між собою на колишньому місці бою   перемовляються 
двоє паперових янголят.
