I

Пестре перéвесло,
що скоромовкою
в’яже град.

У твоїм трепеті
двигтить затоптаний
жар багать.

У твоїм шепоті —
зелений віхоть
під темним ніггем
кори.

В яких розмитих
глибинних сітях
проміння риб ?

В яких бездонних
пустинях, на камені,
дозріє мак ?

Чому не світло
народить полум’я,
а голос — тьма ?

Чому лиш призмами
безструнних гітар гра ?

В янгола падають
на білі крила
попіл і град.

II

Через двигтіння хвиль, закритий берег,
лиш, простягнувши погляд, можна знати :
це колос зір блакитну ниву в’яже,
це порожнеча мерехтить снігами.

Руками загорнувши спів, і взявши
життя доріг, розірване камінням,
послати шепіт вій в незмінний простір,
де всі обличчя : обрій, відгук, відплив.

І не збивати струн. Нехай
над спільним морем, мерехтінням тиші,
хвилює листя, розливає ріки,
нехай терпким кадилом стане літо,

де неминучість на гілках, як гроно
задимлених кришталів нависає,
а на границях голосу — мовчанка,
спокійний став, прозора суть тривання.

Не затопити чола, а підняти
долоні в дим, що відійде у пристань
стовпом луни — туди, де спілий місяць
горить над схилом дня, як кругла пісня.

III

Ти — як вінок насіння. Молот світла,
що розіб’є луску, ще довго
яснітиме слідами слів, і повінь
не зірве сітей, не розділить зору,
що в сутінках згрібає щедрі жнива.
Між молоком і м’ятою, на загорожах
думок, твої зелені вени
кільчаться глодом, чорнооким терном,
загравою шипшини. Шум горіхів
тече сухим галуззям, дивина
вростає в черепи, і смолоскипи
палахкотять над попелом коріння.

Так все завершується — як слово в світлі.
В гарячих грушах південь в’яже тишу,
в малині прозріває червінь. Але лан
ще не доріс, і нетерплячий невід
шугає порожнечею — : сильце на вітер.
Ти відхиляєш сонце. Коралеві
дороги застилають морок,
струмки волошок витікають в небо,
проміння жита — жовтий жар — двигтить
живицею сосни, бурштином моря,
дугою підпирає кроки, приплив.

З твердої кости
тебе вирізують, витісують з каміння,
і з дерева, немов ворота : свідок,
що закриває погляд, межі цвіту.
Ні, ти : вінок. Це на твоїх полях,
роз’ятрених від грому, повних глини,
джерел темряви, каламутних тіней,
напнявся лук років, хвилюють гриви
кремінних коней, і танцює
насіння берегами, коло райдуг,
там, де зачерпнене шоломом море,
розлившись, як зелений птах, співає.
