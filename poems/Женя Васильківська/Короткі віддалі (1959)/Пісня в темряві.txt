Глибокі очі темряви
німі, як болотяні вікна.
Крислаті рамена темряви
отруйні, як болотяні квіти.

Галуззя темряви черкає
сліпе жабуриння болота —
і кільчаться непевні джерела,
і пурхають сполохані зорі.

Навіщо це невтомне кружляння
по стежках, де залізні стовпи
на закрутах, голих від світла,
простягають німі питання ?

Навіщо світяться хмари,
тремтить в дзвіницях повітря,
і падають в чорне болото
стрункі, переламані тіні ?

І їх постаті, різьблені прóстором,
наповняються рухом коріння,
нахиляються від полум’я вітру,
затуляють обличчя від тиші.

Їх кроки — незакінчені, гострі,
як обірвані, вогкі акорди —
вперто б’ються, напинаються стрілами,
щоб відкрити дорогу до моря.

І воскові привиди падають,
і горить блудна сіль океану,
а на голих, камінних перехрестях
застоялось проміння в ліхтарнях.