Бачиш очима вино тут і хліб, проте розумом видно
      Господа бога, який, тіло прибравши, сховавсь.
Той лиш існує, хто схований; видний — то сон і примара:
      Схованим бути — це щось, виднеє все — це ніщо.
Світу машину хоч видно, проте це — лиш сон і примара.
     Світу реальність завжди схована в назві його.
Дуб коли тінь відкидає довжезну при заході сонця,
      Хоч простягался й без меж, дубом вона все ж не є.
Тіло чом наше в повазі, недійсне, коли його видно?
      Смерті не хочемо чом? Чей нас сховає вона.
Нас як вона вже сховає, тоді лише будемо жити:
     Схована ж дійсність завжди, видно лише її тінь.
Хутко збудися, мій розуме правий! Воскресни вже з тіней!
      Дужий, здолаєш ти все, сповнений світлом, прозриш.
Світло моє, поведи враз зі мною ще спільника мого —
      Дух мій, що радо тобі волю свою віддає.
Сонця ти промінь і тінь тебе, видного, вже не сховає,
      Речі без тебе нема й тіні її не бува.
Тілом і річчю ти тіней єси, для речей — лише тінню.
      Завдяки саме тобі все має власне буття.
Отже, ти схований завжди у виразно видних нам тінях.
      В схованім завжди тебе виразно бачимо ми.
Там, де ти виступиш виразно, річ або сутнє, що досі
      Мало вже своє буття, тратить воно його враз.
Зниклий, щезаєш не весь: твій кінець є початком чужого,
      Адже й у ньому тебе видно знов у формі новій.
Бавишся нащо ти розумом моїм, святий в’юнкий змію?
      Зниклий, ти звідси не щез й зник, залишаючись тут.
Видно тебе то як тіні речей, то ти схований у тінях,
      А як зникаєш цілком, бути не може ніщо.
Ось так коли, дзеркалами себе оточивши, свій образ
      Бачиш у безлічі їх, в дійсності все ж ти один.
Взяти не можу тебе, хоч беру; повертаю, зберігши,
      Цілий ти навіть тоді, в друзки коли розлетівсь.
Всі споживають тебе, але ти залишаєшся цілим.
      Всі тебе завше беруть, усім проте ти все ж чужий.
Власністю бути когось ти не можеш, бо всім ти єдиний.
      Ситиш чим більше мене, голод тим більший зроста.
Їжа — ти. Можна мені втаємниченим у тебе вже стати: \105\
      Тінь твоя дітям малим завше достатньою є.
Змію в’юнкий, ти бо схований, наче гачок у принаді.
      Скільки немудрих хлоп’ят у царство своє ти ведеш!
Схвалюю спритність твою я й ці хитрощі палко цілую,
      Бо від святого тебе тінь теж святою бува.
Спійманій рибці принади смачної вже більше не треба,
      Так, коли й я вже спіймавсь, зайвою є твоя тінь.
Маску скидай! Я пізнав те,бе в русі без тіні і зблизька
      Бачити зміг, бо раніш ти мені лотосом був.
Зміцнений цим, подолати я зміг помилкові догмати
      Шалу й безглуздя, які зроджують усякі гріхи.
Сповнений цим, поборов я теж пристрасті вельми шалені.
      Як допоможеш мені, й далі долатиму я.
Звабний, віддайся мені доки жити на світі я буду,
      Медом солодким ти будь, світло моє ти, життя!
Скроні мої як літа підфарбують ледь-ледь сивиною,
     Моїм сльозам уступи твої останні дари:
Двічі старим ти зроби мене, разом душею і тілом.
      Й зробиш це, світлом коли враз ти мій розум сповниш.
Тіло як сили покинуть моє, ти будь разом зі серцем
      Й розумом завжди моїм, світло моє ти й життя!
Тіла розваги мене як залишать, розродою будь ти!
      Нею ти будеш, коли світлом мій розум сповниш.
Тіла багатств коли в мене немає, ти перським скарбом будь!
      Й будеш ти ним лиш, коли світлом мій розум сповниш.
Чернь як почне проклинати мене, будь до мене ласкавий!
      Й будеш ласкавим, коли світлом мій розум сповниш.
Встань же мерщій! Чому з тіней речей ти мене не виводиш!?
      Але до того моє серце ти світлом сповни.
Попіл я, тінь, ніщо. Світлом як сповниш мене, тоді стану
      Сутнє, річ — не як раніш — був я тінь, попіл, ніщо.
Виведи геть мене з пристрастей й зваб до земного без шкоди!
      Згода! Це вчиниш, коли світлом своїм поведеш.
Дай мені цього ти світла доволі! Дай смерть зневажати!
      Вмерти бажання ти дай! Смерть мені дай полюбить!