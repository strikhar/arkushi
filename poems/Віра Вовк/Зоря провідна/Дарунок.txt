Я не маю для тебе дарунку,
Бо всі речі — замалі, щоб тобі дати, —
(То мусіли б бути: комета, янгол, чудо);

Але таки я соромлюся й кришу
Ластівкам хліб, щоб закрити
Порожнечу моїх долонь.

Чи може молитися мені, як у середньовіччі,
Коли віруючих молитви
Ставали трояндами, ризами, коронами
Для Марії і малого Ісуса ?

Так, я хочу молитися Тому, хто загорнений у сонце,
Бо молитва є звідні мости, веселки, аркади,
Що єднають коханців у чистім сузір’ї.

Він, Всемогутній, що підносить свій довгий крок через гріх,
Може ширити, як у Давида і Бетсаби, переказані міри,
Або впасти на багатих у серці, як склепіння собору.

Тóму я хочу молитися,
Хто знає нас глибше, ніж ми себе знаємо,
Хто сказав нам розкрити чаші, як тюльпанам;
Будьмо, як спраглі дзбани,
Що ждуть на росу Його ласки.
Він зробив нас криницями, що дають і не вичерпуються,
Полінами, що горять і не попеліють,
Колибами, що захищають, дорогами, що не перехрещуються,
Овочевими деревами, колоссям, чорноземом, сіллю.