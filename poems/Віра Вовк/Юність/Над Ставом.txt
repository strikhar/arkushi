Став у промінні мерехтить,
Гуляють риби в срібних хвилях.
Я бережу цю плинну мить,
Де зустріч з юністю щаслива.

Тут шуварі темнозелені,
Іриси й верби при воді
Й задивлені у себе клени,
Неначе в люстрі молоді.

Бабки прозорі над розмаєм
Мов блискавиці де-не-де,
І музика в крові кружляє
Як вітер прямо в вічі дме.

У небі ластівка. І хвиля —
Крило у танці. Й ти один.
Плисти б у юне божевілля,
Плисти б у сонце, без годин.