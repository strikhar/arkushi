Так, ніби попереду нас ще дуже багато яскравого світла,
Ніби розігнане серце котитиметься м’яко і до самого кінця, 
Ковтаючи саме лише світло. І буде ще хтось, хто прийде надвечір
На пляж, щоб разом з Тобою погріти стопи в піску,
І, загорнувшись у Твій рушник, піде, не назавжди.
Любов – як незайнята радіочастота, на якій зрідка хто-небудь
Затримується, аби почути дещо своє. Серце здригається кілька разів 
І прокидається до своєї нічної зміни, ніби баптист-п’ятдесятник,
В якого раптом ввімкнувся й почав передавати Ісус.
Зараз, коли заступають на варту ранкові духи, я вже неспроможний
Писати і неспроможний вернутися в сон, бачу лиш світло, яке
Також задихається від густого снігу, коли силкується нас покликати.
Дивлюся на Схід, де ведуть осла і спиняються на ніч довкола теплого
Попелища, згідливо марную своє сім’я, і вже ніколи, певно, не зазнаю
Омріяної терпкості ранкової любові. 
«Якою любов’ю я можу тепер з Тобою поговорити?»
Не мине семи місяців, як Ти народиш дитя від Чужого, 
Іншого Чоловіка, якого я ще не знаю з лиця

2008