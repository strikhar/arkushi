Світ наш – маленький, ніби покинута іграшка.
Тому, хто грався ним, задуло в очі піску, і він
побіг із плачем до порожнього дому.
*
Ми намріяли собі так багато життя, сестро.
Там не було холодних сидінь, чекання
за турнікетом, безсонних ночей в лікарняному
коридорі. Там не було автобусів, 
у яких будять нас світлом ліхтарика.
Там не було запахів йоду й сечі.
Ми розганялись на пагорбі й бігли до самої води,
і пливли по поверхні безодні раніше,
ніж встигали подумати. 
Жалем не вміли користуватись,
довкола любові ходили, як ходять 
довкола передчасно розквітлого дерева.
Ми хотіли прожити життя безсонне й густе, 
як музика аргентинського берега,
життя цільне, як злиток,
а за таким жалюгідним курсом обміняли його на радість. 
І тепер, коли нас зачинили всередині
душної ночі – чи зможу я хоча б попрощатись з тобою, сестро?