мені сниться той що народиться від моєї плоті
він переходить кімнати огинає пагорб і потопає
мені видно його зараз
коли далекий мулат б’є у ґонґ тіла
я знав про нього
коли світилося у віконцях хоті
як у віконцях механічних годинників з маятниками

мені видно тебе зараз
ти переходиш кімнати як плоть від плоті твоєї
і неспроможна потонути лягаєш посередині русла
ти ослиця Господа ти острів для танцюючих човнярів
від мене відгалужується нестерпна ріка

вночі мої чорні оси гніздяться у віконцях льону
бо хитання світла у тих віконцях
то знак твоєї присутності