Навчилася втримувати рівновагу на освітленому
човнику барної стійки, мийки, комірчини зі швабрами,
прикордонної АЗС,
у неоні червоному, як гербера, чи фіолетовому, нічийному,
у білому, як папір, світлі нічної операційної,
у світлі прожектора, коли бігла уздовж залізної сітки,
не знаючи, куди саме, але відчуваючи, що повертається.
Наважилася попросити про плату і документи.
Наважилася вирвати руку
і знала, як вдарити, щоб мати кілька додаткових секунд.
Поки він біг за нею, гупаючи копитами, тяжко,
ніби злягався з кожним сантиметром повітря,
привалений такою хіттю, якої б не витримав бик,
вона повторювала собі замовляння: я стогну тільки для себе,
я плачу тільки для себе, співаю тільки для себе, 
танцюю, як пави, у сутінках, я маю тіло маленьке, без
дірочки, я лечу понад морем призахідним
у світлі червоному, як гербера, у світлі фіолетовому, нічийному.