ось та що мешкає в долині ріки

  і розвішує білизну і білизна говорить її словами
  що ріка тече колом і рибалки стоять на круглому острові
  і говорять її словами ось білизна що пахне долиною ріки

що кричить і розмахує руками де той з вас що переслідує мене

  хай не стає у коло
  хай не ховає серце у складки плаща
  бо горить його серце і одяг горить і скаче
  де той що котить мені під ноги прозорі кулі
  де той чиї сліди прямують до мене на піску
  де той що дарує мені кішку і лебедя
  і чорними биндами обв’язує свої слова

скаче вогонь і промовляє котиться млин і промовляє її словами

  ось той що ховається межи інших
  ось той що виходить з кола надвечір
  і входить в мої вуста
  він обертає мої сни як жорна
  він заплітає мої коси у темряві

для нього ширяє білизна і вогонь танцює для нього

  і промовляє моїми словами