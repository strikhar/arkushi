якщо серце то гола дівчинка
оточена дружинами понурих садівників
тоді моє серце випручується й біжить до батька
що тягне сіті темного пообіддя

якщо серце то будинок що пішов за водою
тоді в моєму серці ще споживають останню вечерю

якщо серце то кроки раптової вдови
котра щойно весільних музик попрощала
тоді моє серце то німа жіноча учта

я вгадую тебе танцюючу темно й безладно
як танцює в пітьмі ядро величезного горіха
я вгадую як горить у тобі моє серце

бо горить воно як горять наші нічні гнізда
як горить червоний оплаток котрий ділять жінки
далеко на обрії