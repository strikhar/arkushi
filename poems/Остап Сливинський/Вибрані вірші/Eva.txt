Старий університетський корпус, який називають
«Казарма», і майже завжди зачинений
Ботанічний сад; кілька з нас перестрибували на роверах
невисокі ланцюги огорожі,
Спинялося перехрестя, проклинаючи зміну Світла. Мої
недорослі духи
Будуть берегти Тебе, Єво. Тоді я довго не відчиняв,
вдихаючи пах
Повної ванни троянд після шкільного свята, шампуню
«Сіль із вишнею», який Ти
Любила; Міністр внутрішніх справ країни кефіру
пунктуально закривав свої кордони
Щоранку, коли час було бігти на Стадіон, і у вітті шуміли
пробуджені;
Я терпляче чекав, поки Ти поговориш зі старшими,
я уявляв собі кермо і обертав
Перед Тобою зображення, повне невідомих мені знаків,
впізнавав себе і ставив на
Позначці "0", і рухався, як у танці засинання; впізнавав
Твоїх друзів і домашніх тварин,
І також визначав їм числа, близько до себе. А далі дуже
глибоко залітали птахи,
Я таки говорив до Тебе мовою пір’я, але знаєш, як пір’я
все пропускає,
Ніби п’яний патруль. Це має назву «синдром пелікана»,
я був просто блискучим
Зразком; і коли я з ганьбою повернувся за парту,
згадалося Твоє оте єдине речення:
«Щоб не хвилюватися, я уявляла людей деревами». Єво,
я перестав відгукуватися на
Власне ім’я.