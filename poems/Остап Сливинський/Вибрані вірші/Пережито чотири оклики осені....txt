Пережито чотири оклики осені.
Четверо дівчат знаходять мене поміж мурами, сплячого.

Цей золотий льодовик осені
несе мене до місць, яким відмовлено у пам’яті.
Ти, безпам’ятна, зі сплутаними над головою рукавами,
кидаєш мені голос, ті октави, де оселяються чайки.
Пронизливо, як хліб, поданий крізь горішнє віконце шпиталю,
серед золотих тіней,
як мученицькі кільця вужа на блискучій воді,
глухо, як підземні гони оленів,
лунає твій голос.
Твоєю вдячністю я взятий під варту. Ти розкушуєш зеренце ялівцю.

Так важко перекидається земля, коли ми кохаємося

                             в прикордонній каплиці,

замкнуті, як прокажені,
привалені золотою таріллю.
Олія змішується з водою, подорожній переплутує мови,
я ношу в череві кита і годую молоком
білу траву для втечі.

Я побачив спину світу, шорстку, як жорно,
що впізнає долоні господаря. У твоєму волоссі
моя долоня залишиться гостем.

Біжить садівник, оточений роєм золотих комах;
він зчепився зі сном, як з Єговою.
Дерева — як грудки масла, тануть посередині голосу,
що їх озолочує.

Пережито чотири оклики осені.
Четверо дівчат приносять чотири зернини,
що не дають заснути мені.