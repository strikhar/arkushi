щораз вутлішим човном перевозять нас через ріку
щораз більші пси стережуть покинутих дівчаток

якщо побачиш золотих ягнят що розбрідаються узліссям
знай ти бачиш своє жадання
якщо в далекім порту зустрінеш жінок що несуть до колодязя
глеки повні води а повертають з порожніми
знай ти бачиш жадання тої котра не може тебе віднайти

ближче до кордону країна сліпих і німих мисливців
мисливців що здатні лише слухати
тонка павутина поєднує цнотливиць і вони наслухають її

ближче до кордону оскаженілих коней запрягають у повіз пам’яті
ближче до кордону злі голоси безнадійно старих матерів
як блискавки раптово вихоплюють з пітьми
жебрацьку вечерю

ближче до кордону суджені тчуть нам пробудження і голоси