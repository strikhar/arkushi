Тепер, коли Єва пішла, ти
розмовляєш зі шкурою, 
що укриває твій сором.

Вона розповідає тобі 
про гони райськими травами – часто,
ще мокра від поту й роси, прокачуючи 
жилами радісну кров,
                                       вона тебе бачила, 
задивленого в пустелю озера, нерухомого
і блідого.
                  Слухай шкуру, 
слухай, що каже ця перша у світі річ.
Ви зустрілися на мосту,
що з’єднує смерть і життя, 
                                             ідучи
в протилежні боки – 
тепер говоріть.