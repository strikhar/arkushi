    Зажурилась  Україна,
Що  недобра  їй  година:
Наступають  орди  ханські,
Палять  села  християнські,
Палять  села  із  церквами,
Топчуть  ниви  із  хлібами,
Мир  хрещений  марно  гублять:
Одних  топлять,  других  рублять.
Не  одна  тоді  дівчина
Смутно  в  полі  голосила,
Під  арканом  ступаючи,
Білі  ніжки  збиваючи.
Два  загони  на  Вкраїні,
Два  загони  на  Волині,
П'ятий  з  ханом  наступає,
До  Києва  привертає.
Взяли  Київ  у  неділю  -
Попсовали,  попалили.
Брали  срібло,  брали  злото,
Брали  сукні  і  фортоби,
Адамашки  і  атласи,
Оксамити,  блатаваси,
Брали  коні  і  корови,
Брали  дівки  чорноброві.

     У  ті  пори  на  Подолі
Жив  міщанин  в  добрій  долі;
Мав  він  хату  й  господоньку,
Мав  хлопчика  й  дівчинку.
Злі  татари  набігали,
Мужа  й  жону  зарубали,
Мале  дівча  полонили,
Тільки  хлопця  не  вловили.
У  середу  бусурмани
Із  Києва  повертали.
Став  Івась  тоді  ходити,
Став  по  рідоньку  тужити:
Що  ні  тата,  ані  нені,
Ані  хати,  ні  постелі.
Взяли  Йвася-сиротину
Добрі  люди  на  чужину,
Запорозькі  товарищі
Повезли  його  до  Січі.
Виховали  на  славу
На  козацьку  одвагу;
Що  козаченька  такого  
Нема  в  Січі  ні  одного.
Сам  утворний,  ростом  статний,
На  все  бойкий  і  придатний:
Чи  у  чайці  просвіщаться,
Чи  на  коні  красоваться.
Тричі  ходив  з  отаманом
Воювати  з  бусурманом,
За  батенька  відомщати,
На  нещасную  рідну  мати,
За  сестрицину  недолю,
За  свою  сирітську  долю.
Брав  він  добич  незміримо,
Срібло-злото  незлічимо,
Кармазині  жупани,
Гаптовані  сап'яни,
І  пояси  шалеві,
І  басани  зелені.

     Раз  поїхав  Івасенько
У  Бендері  на  ярмарок.
А  в  Бендерях  та  на  ринку
Продає  татарин  дівку.
Івасенько  приглядає,
Християнку  примічає.
Став  дівчину  торгувати;
Татарюга  став  казати:
"Сія  дівка  не  наймичка,
Пригожая,  як  панночка,
Молодая,  як  травиця,
Рум'яная,  як  зірниця,
Із  далекої  чужини,
З  козацької  України".
Івась  гроші  одміряє,
Дівчиноньку  викупляє
І  приводить  на  домівку
Чорнобриву  українку.

     Стоїть  бранка  край  порога;
Сидить  Івась  в  кінці  стола;
Плаче  бранка  сльозами,
Мовить  козак  словами:
"Не  плач,  бранко,  не  плач,  красна!
Твоя  доля  не  безчасна.
Не  на  поругу  для  себе
Визволив  я,  бранко,  тебе!
Візьму  тебе  за  дружину,
Звінчаємось  у  неділю.
Бо,  як  тебе  зоглядаю,
Отця  й  неньку  споминаю!"
Добре  козак  промовляв,
Тільки  роду  не  спитав.
У  суботу  змовлялись,
А  в  неділю  звінчались  -
Тоді  роду  питались.
-  Скажи  мені,  серденько,
Якого  ти  родоньку?
"Я  з  Києва  Петрівна
По  батькові  Йванівна;
На  Подолі  хату  мали.
Злі  татари  набігали,
Отця-неньку  погубили,
Мене,  малу,  полонили,
А  маленький  брат  зостався
Та  не  знаю,  де  дівався?"

     Як  Івась  те  зачуває,
Свою  долю  проклинає:
"Бідна  моя  головонько!
Нещаслива  годинонька,
Як  матуся  нас  родила,
Лучче  б  була  утопила,
Лучче  б  були  нас  татари
Вкупі  разом  порубали!
Я  з  Києва  Петренко,
По  батькові  Йваненко,
На  подолі  хату  мали.
Злі  татари  набігали,
Отця-неньку  погубили,
Тебе,  сестро,  полонили,
А  я,  хлопчик,  заховався,
На  лиху  долю  зостався!
Чи  се  ж  Бог  нас  покарав,
Що  брат  сестри  не  пізнав?
Чи  вже  світу  кінець  є,
Що  сестрицю  брат  бере?
Ходім,  сестро,  горою,
Розвіємось  травою;
Ходім,  сестро,  степами,
Розвіємось  цвітами.
Ой  ти  станеш  жовтий  цвіт,
А  я  стану  синій  цвіт.
Тільки  вкупі  б  нам  жити,
В  однім  зіллі  два  цвіти".

     Пішли  вони  горою,
Розвіялись  травою;
Пішли  вони  степами,
Розвіялись  цвітами.
Ой  став  Івась  синій  цвіт,
Стала  Мар'я  жовтий  цвіт.
Як  зав'язали  в  церкві  руки,
Не  було  вже  їм  розлуки;
Як  у  церкві  звінчались,
Так  укупі  й  зостались;
В  однім  зіллі  два  цвіти!
Стали  люди  косити,
За  них  Бога  молити,
Стали  дівки  квітки  рвати  -
Із  їх  гріхи  збирати.
Стали  люди  казати:
"Оце  ж  тая  травиця,
Що  з  братиком  сестриця!"