Ой  ішов  козак,  ой  ішов  бурлак
На  той  бік  Самари;
Там  жили  тоді  по  балках-тернах
Самарські  лугарі.
Ой  нема  в  його  роду-племені,
Ні  батька,  ні  неньки,
Затомилося,  зажурилося
Козацьке  серденько.
Ой  ішов  козак,  ой  ішов  бурлак
Та  через  долину;
Та  й  зутрів  же  він  пізно  ввечері
Хорошу  дівчину.
Ой  і  став  козак,  ой  і  став  бурлак
З  нею  розмовляти,
Стало  тяженько,  стало  важенько
Її  покидати.
Ой  зайшов  козак,  ой  зайшов  бурлак
За  густії  лози,
Ой  облили  же  та  дівчиноньку
Дрібненькії  сльози!
Опинивсь  козак,  опинивсь  бурлак
У  чистім  роздоллі,
Та  й  вздихнув  же  він,  та  й  заплакав  він
Об  тяжкої  долі!
У  зеленому  лузі  темному
Бурлак  проживає,
Всіх  цурається,  всіх  ховається,
Сам  смерті  бажає.
Гірко  жить  тому,  хто  на  світоньку
Із  щастям  не  знався;
Гірше  жить  тому,  хто  пізнав  його
Й  зар́аз  відцурався.