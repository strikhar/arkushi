Поема-ґротеск, написана під враженням середньовічних ґобеленів у музеї “Манастирі” в Нью-Йорку.


1.  ОДНОРІГ  БІЛЯ  ФОНТАНУ

Кінь, чи козел, чи анциболот
у своїм однім розі, неначе в шапці кльовна,
з загадковою, навіть по смерті, усмішкою,
він радо віддає свою чужість провесні світу.

Біля замовного фонтану буття
дозволяє собі на всякі веселі витворки, —
лев, олень, голуб і леопард
приязно дивляться на його дивну гру.

Він один знає тайни і сни птахів,
і в жмурах уміє читати неба блакитне майбутнє :
в його крові щомить народжуються світи,
а в очах горить сліпуча рана любови.


2.  ПОЧАТОК  ЛОВІВ

Населення занепокоїлось :

“Одноріг ? В нашому садочку ?
В веселій грі з тигром і голубом ?
Ховайте дітей ! Бережіться виродка !”

“Що робити, що діяти ?” —
залепетав безпорадно король.

“Вбити його !” —
заторохтіли астрологи.

“Вбити його !” —
замимрили ворожбити.

Зашамкали книжники :
“Вбити його !
Хай на його смерті зацвіте висока людська мисль !”

“Айяйяйяйяйяй !” —
залопотів клопітливо король.

Зашуміли князі —
митар і сутенер,
лицемір і махляр :

“Вбийте однорога,
принесіть в жертву нам !

Вже-бо набридли
смажені відьми,
єретик жарений”.

І народ заспівав :

“Співати будем,
пута забудем,
славу здобудем !

Спаліть на капищі,
принесіть в жертву нам !”

“Vox populi — vox Dei”, —
кмітливо буркнув король.

Сплеснули в долоні облесники,
затривожились брезклі благочестивці,
стиснули побожно карбункули,

наділи замшілі барми, ржавілі кольчуги,
нав’ючили злобою соколів і собак —
своєю злобою, собою, —

і йдуть на однорога великою війною.


3.  ПІСНЯ : ДІВА  ЗАМАНЮЄ  ОДНОРОГА

Ой, пізнали мужі
пристрасті однорога :
посилають до нього
найрозкішнішу з дів.

Бережись, однороже !
В неї в серці — безптиччя,
хтива хитрість в обличчі,
а в очах — самолови.

Не заплутуй в ворожі
ткані серця поліття,
тільки в плетиво віття,
тільки в сіті садів.

З птицею подружи,
золотий однороже, —
лиш вона вчути зможе
пісню рідної крови.


4.  ОДНОРІГ  УМИРАЄ

Прив’язали білозора на ланцюг золотий,
закували в нашийник з бірюзи,
саджений лазулітами та лживими словами.
Обгородили його огорожею
з шансонеток жадібних, з нажитків, з жетонів,
і він почав розуміти людей.

Перед ним лицедіяло їхнє кохання :
біржа білих рук, торг розкритих ротів,
спазма прощання і фосфоричне тіло самотности.
Перед ним довершилося їхнє страждання :
пламениста Сліпучість у сухому кущі.

Там, де колись були квіти і звірі, —
стирчали чорні руїни дому.
Там, де колись був грайливий фонтан, —
золою притрушений труп дотлівав.

І глухою нудьгою торкнулася білого бога
найсолодша з наложниць.