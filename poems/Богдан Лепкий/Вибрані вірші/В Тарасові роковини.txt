Покинь на хвилю торг життя — а духа
Скріпи у сóбі та зніми угору!
Народе мій! Се я тобі говорю,
А в кого розум й серце є — най слуха.

Зривається велика завірюха
Над нашим домом. З ящика Пандори
Посиплються на тебе злидні-горе,
Потопа злоби, а добрá посуха.

Та ти кріпись і не теряй надії.
Се бій найтяжчий, та, може, послідній,
Проклятий буде той, хто в бóю вмліє,

Проклятий і життя правдивого не гідний!
Кріпіться в горю та ідіть на бóї
Не як недолітки, лиш як мужі-герої!

