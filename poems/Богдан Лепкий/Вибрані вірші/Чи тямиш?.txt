Чи тямиш? Ясний, теплий день,
Шумить в ріці вода,
З блакиту капає огень
До людського нутра.
Ніде ні хмарки, тишина,
Лиш серце б’є, шумить ріка,—
Чи тямиш?

Чи тямиш? Пара білих рук —
Як пара білих крил,
Рожевих уст солодкий звук,
Волосся — шум вітрил.
Крові удар, і серця стук,
І повінь чарів, море мук —
Чи тямиш?

Чи тямиш?.. Ах, минає чар,
І в’яне щастя квіт!
На небі сонця ясний жар,
Горить огнем блакит.
Життя сповняє чарів чар,
Тремтять уста, у жилах жар —
Чи тямиш?         

