Одинокий сиджу над рікою, 
Одинокий з думками, з журбою. 

Вечоріє. За горами гасне, 
Як небесна ватра, сонце ясне. 

Від лісів холодний вітер віє, 
Шуварі гне і квітки леліє. 

Над селом, між горами, в долині 
Висять мряки легкі сіро-сині. 

З коминів до неба дим снується – 
Образ меркне, дійсність наче сниться. 

Лиш ріка заодно грає, грає, 
Щось в ній буриться, щось в ній зітхає. 

«Гей, ріко! Однакі наші щуми: 
В тобі хвилі грають, в мені – думи. 

Берег взяв тебе в свої окови, 
А мене – життя важкі умови. 

В нас обох і броди, і безодні, 
І обоє спинитись не годні. 

Лиш ідемо крізь гори і бори 
У невідоме нам Чорне море».

1905