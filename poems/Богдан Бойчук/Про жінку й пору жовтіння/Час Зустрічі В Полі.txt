1.

Я вчуся ходити окраїнами життя.
На вітрі — небо
нап’яте.

Я хитко ступаю окраїнами рядків
і вчуся тебе кохати.



2.

Визираю тебе з-поза днів,
аж ти являєшся
в полі.

Зійди до мене схилом слів,
я вимовив цю мить у долі.



3.

Нас відтінює гілкою берест,
коли ти стоїш
серед ночі.

Мене ж проникає непевність,
і никнутъ в темряву очі.



4.

Наші життя розминалися мимо,
коли ти пристала, щоб
гілку нагнути,

коли нахилився світанок,
щоб я тебе міг досягнути.



5.

Губи твої мають посмак роси.
Чому ти так пізно
прибула ?

В мою свідомість скрапує щомить
минуле.



6.

Пригортаю тебе, а ти
весною хочеш мене
вразити —

та губишся в гущі років,
без тебе прожитих.



7.

Відчуваю форму твою при собі —
чому ти така
молода ?

Спішу за контурами твого погляду
і доганяю час.



8.

Ведеш мене по словах до себе,
відхиляєш набік
минуле.

Поражений в серце чуттями,
стою розгублений і чулий.



9.

Витираєш гілкою губи,
заходиш в моє
життя.

Дивлюся з острахом в рівні
безмірні поля.
