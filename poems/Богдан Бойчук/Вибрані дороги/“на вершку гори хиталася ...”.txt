на вершку гори хиталася підвішена під небо Леонардова капличка; недалеко неї небо обривалося і падало блакиттю на дахи Amboise, які ломилися і черепицею текли по мурах; від ріки цідився на балькони вітер і вмивав тіла повішених тут гуґенотів, а з Луари виповзали у мішках потоплені й без голосу кричали з-за століть; я відчув твій віддих на своїм лиці — нараз щілинами у баштах проросла трава, а діри в мурах обліпили співом зяблики й синиці

                                                                      ти мене між ночами
                                                                      і світанками
                                                                      оцілила шепотом
                                                                      і цілунками,

                                                                      відійдім закохані
                                                                      і невидані
                                                                      з місць оцих віддертими
                                                                      краєвидами
