на покручених камінних сходах у Chambord біліли, ледь видніючи, жінки, що білими ногами обтискали тут коханців; звуки гарфи запліталися в м’яке волосся, пестили тіла; опалені дахи вкривались піхурами веж, викручувались, як тіла закоханих; сліди дворян і королів давно заниділи на камені, тільки під гарячим сонцем холонуть від самотности старезні мури

                                                                      я тобою давньою
                                                                      прагну огорнутися,
                                                                      і прозорим тілом
                                                                      хочу обвинутися,

                                                                      щоб струя чутливости
                                                                      з погляду примруженого
                                                                      ринула по жилах
                                                                      в серце перечужене
