чорний ґрим топився на старім камінні церкви святого Северина і стікав у калюжі прохолоді під будинками; розсуваючи старинні ризи, розсуваючи святих і янголів, я пропихався краєвидами минулого і вслухувався, як стінами спливали шепоти забутих уст, немов засохлі квіти, — аж нараз прорвалися по ґзимсах молоді крикливі фрески, і запульсувала в камені застигла кров : роздерши прохід в напрямі Бастилії, відкривши щілину до темних келій Сен Дені, в яких лежали на дошках нагі жінки, зуживаючись і западаючи в учора

                                                                      я тебе жадаю
                                                                      коралевою,
                                                                      я тебе з устами
                                                                      березневими,

                                                                      хай проходять діви
                                                                      з медальйонами,
                                                                      хай холонуть в мармур
                                                                      між колонами,

                                                                      я тебе жадаю
                                                                      наготіючу,
                                                                      вічно вижидаючи
                                                                      і надіючись
