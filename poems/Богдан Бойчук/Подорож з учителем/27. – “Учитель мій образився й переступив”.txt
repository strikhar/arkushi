Учитель мій образився й переступив
на стежку у неземне царство,
а я йому під ноги впоперек —
колоду скарги і бунтарства :

До потойбіччя легко перейти,
вгинаючи сандалами орбіти,
але дозволь ломити хліб і біль
у царстві цього світа.

Нам тільки випадково у житті
у вічі гляне щастя чорноброве,
дівочим поглядом постелиться до ніг,
махне косою першої любови —

щоб вирвали його з корінням навесні
і кинули в сибірське вітрогіння,
щоб в серце западала яма самоти
і обсипалася камінням.
