Ми під казармою її знайшли,
вона над хлопчиком ломила руки,
схиливши втомлене плече
під тягарем біди й розлуки.

Я кинувся і заридав до ніг,
цілуючи тремтячими устами ...
Моя любове, я спішив, як міг,
далекими світами ...

Марія глянула з-під чорних вій,
і зойком вибухнуло голосіння.
А я побачив на її лиці
сліди падіння.

Вона тоді хлопчину піднесла :
“Оце наш син, що зріс на цій мерзлоті,
візьми його у гарний білий світ,
бо я заказана гріхами плоті ...”

І в темінь провалилася густу,
прорвавши дикий стогін ночі.
Я кинувся за нею у пітьму,
та сліпли очі.
