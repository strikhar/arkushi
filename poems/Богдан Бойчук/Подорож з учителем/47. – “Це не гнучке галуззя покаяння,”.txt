Це не гнучке галуззя покаяння,
учителю, ні сповіді зола,
бо я не маю викидів сумління,
ні виразки гріха;

це не лоза чутливоі покори,
учителю, ані містична кров,
це відчуття відчуження і змори, —
я на дорозі віру загубив :

я на дорозі ... бо скрипіли в’язи
риштовань світу і його будов,
тріщали суглоби меридіянів,
трухлявіли підвалини основ;

бо лоєм гусла людяність в людині
і капала в закіпчені горшки,
бо гнівом каганець кіптів в долині
і сажею вкривав думки;

бо тесані роки зійшлися клином,
заплямив землю сказ
жорстокости людини до людини,
ворожости вселенної до нас,

що дихала мовчанкою і ликом
байдужости. Я віру загубив ...
Бо джерело всевишнє і велике,
прибіжище для спраглих і приплив —

було рожевим ,витвором уяви,
чарівною легендою людей,
бо як тоді збагнути зло лукаве,
бо як прийняти смерть дітей ?
