А я благав учителя всю ніч
піти стежками нашої недолі,
вмочити ноги в глині протиріч,
в чорноземі дочасного подолу,

і щедро кинути у ці низи
з буханки щастя декілька окрушок,
що нагинають вічности столи,
де живляться несмертні душі.

Бо вивести до світла з небуття
і дати вільну волю,
без всевидючости і всезнання,
без цілі існування і без долі —

це кинути на бездоріжжя немовлят,
створити недовершені істоти,
що грузнуть у безцільності буття,
в пророчностях своєї плоті !

Він, кажеш, вивів нас до світла з небуття ...
завів у сумніви й тривогу ...
Ми ліпимо самі ці глечики життя,
не все тут діється по волі Бога.

Пробач, учителю, блюзнірство слів,
це наших душ здичілі квіти —
бо, встановивши виміри орбіт,
хтось сотворив жорстокість в цьому світі.
