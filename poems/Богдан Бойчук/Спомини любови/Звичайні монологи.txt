Я хочу задзвонити вам в серця,
я молодий !
А дівчина моя,
немов забризкана в очах
блакиттю
                 а я стара, стара,
                 виплесло мене з русла ріки,
                 безоднею запалися уста ...
Я люблю її таку,
забризкану в очах,
чекаю вечорів
кохання з нею.
                 хто тепер полюбить
                 зморшки на обличчі ?
                 хто приласкавить тугу
                 висохлих грудей ?
                 я хочу, щоб людина
                 притулилася
                 до мого серця
                 й розчинила
                 зціплену кров ...
Дні для мене довгі,
мов коноплі,
як тільки ввечір
цвіркуни ламають співи,
я чекаю
на свою забризкану.
                 Я ще хочу бути,
                 бавитися дівчинкою
                 на майдані,
                 хочу ще побути !
