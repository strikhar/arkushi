I

Прив’ялий кущ бузка
і грудку глини.

Більш нічого.

За все :
за передертий крик
на ложі родження
і смерти,
за біль,
що омотав утробу,
за стогін,
скривлені уста,
і за дитя в твоїх колінах,
що бризнуло плачем.
За все.



II


Руками,
як сухі гилляки,
каміння буднів кидала,
одна,
а біля ніг
їжачилось,
гарчало,
голодною собакою
життя.



III


З-під чорних брів її
журчали сльози,
падали на мене
і пекли.

Як викричати
сльози материні,
як вистогнати пісню
про кістяк,
про жовті руки,
про червоний кашель,
і про щось тепле в грудях,
як любов ?



IV


Я бачив Богородицю над нею,
я бачив схилений на шибу мирт
і чорні двері.


V

І я приніс тоді
прив’ялий кущ бузка
і грудку глини.

Більш нічого.

Бо в мене : тільки жаль,
бо в мене : лиш червоний кашель.

і ще щось тепле в грудях,
як любов.