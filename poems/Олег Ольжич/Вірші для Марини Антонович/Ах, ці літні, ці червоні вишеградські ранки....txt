Ах,  ці  літні,  ці  червоні  вишеградські  ранки,
Коли  раз  у  раз  на  сходах  б'ють  дверима,
А  знадвору  чуть  блаженний  крик  трамваю!
Як  тріпочуться  упоєні  фіранки!
Щастя!  Щастя?  (Не  виходить  рима).
Я  схопилась  і  співаю,  і  співаю.
..........................................................

Завтра  день  останній  (день  останній!)  в  школі.
А  в  суботу  будем  вже  у  Черношицях,
Черношицях,  де  цвітуть  тепер  "акати".
Там  опівдні  вкриють  острів  голі,
А  увечері  Стецько  затягне  "Гриця"
І  Євген  всіх  буде  проводжати.

-  Олю,  ах,  ходім!..  -  І  рвучко  тріпонулись  коси.
Милий  міст,  Влтава  мрійно-зизоока,
І  фіялкові  на  злотнім  тлі  Градчани.
В  Черношицях?..  Певне,  свищуть  коси,
І  верта  Оксана  з-над  потока,
І  Олег  без  Оксани.
............................................................

Чом  не  їде  той  -  Могучий-Світлий?  -

Виноградник  мій  стоїть  розквітлий.

1927
