           І
Він  не  їде.  Сліпучий  панцир
Для  незнаних  горить  шляхів.
Янтаневі  вітражі  вранці  -
Запорошені  і  сухі.

Тихо  сидить  фахверк  смолою,
На  подвір'ї  камінь  рида.
Ті,  що  в  долішньому  покою,  -
Мають  всі  звірині  уста.

Він  не  їде.  І  смагнуть  лиця:
Не  розцвівши,  умре  любов.
Злотні  дні  -  як  густа  живиця,
Вечори  -  як  розлита  кров.

           ІІ
Ти  пустила  свого  васала
У  світи  по  Величне  йти
Фіалкова  тиша  кричала,
Ворушились  гірські  хребти...

Я  пройшов  королівств  премного,
І  -  сурмою  серце  гремить:
Дами  всі  -  хотіли  земного,
Лицарі  -  ті  хотіли  жить.

Поздихали  в  пущах  дракони.
Велетні  -  сягають  по  пас.
Та  єдина  не  знає  скону:
Найстрашніша  потвора  -  Час.

           ІІІ
Щастя,  щастя,  Далека,  Люба:
Нам  повік  себе  не  знайти!
Я  б  мав  також  звірині  губи,
І  земною  б  здалася  ти.
