І дні, і ночі. — Та ж коли, коли?
Весна. — Остання чи передостання?—
Хіба ж не всі прекрасні ми взяли
Дари дитинства і дари кохання?

Душа рікою вийшла з берегів.
— Верніть її в джерела воркітливі!
І небо — синь, і синява — розлив.
І хвилі каламутні і мінливі.

Вдивляйся в неозору далечінь.
— А серце, серце — прапором тріпоче! —
Різкіший вітер чи гостріші очі?
О, шал непогамованих хотінь,
О, ласка — путь коротку і квапливу
Скінчити незміримістю пориву!...         

