бог любить таких, як ми — щоб мати кого рятувати
бог також вірить у карму
він любить вечірки, які ми проводимо на плацдармах
те, як рука під подушкою стискає уявну биту
бог нас любить
правда
краще б йому нас любити
 
нас — божевільних і неспокійних, як море за хвилерізом
нас — гучних, як вночі раптово ввімкнений телевізор
на білих пуантах в боксерських стійках - вічно напоготові
у нас багато недоліків
втім - немає браку любові
 
зібраних разом — його рукою, голосом з-поміж ребер
бог нас любить, бо саме такими колись нас ліпив із себе
смішних дітей у дворах висоток
воїнів і поетів
народжених там, де збігаються звуки заряджених кулеметів
