замість светрів кольчуга
замість ключів мечі
слабкість руйнує вдень, тим більше — руйнує вночі
біль це просто рефлекс
серце це просто м`яз
там, де вбивали хрестом, не вірять у святість ряс
 
бог це тільки одне: не здохнути в самоті
кров не сходить з сорочки, це народний мотив
небо стає свинцовим, притискає тебе до дна
від цього німіють плечі
так триває війна
 
зброя це третє око, коли ти на два осліп
ти зберігаєш патрони там, де знаходився хліб
перед сном їх уважно рахуєш
стискаєш їх у руці
нація плугарів стає нацією бійців
