восьмого дня бог вкручує лампочку
і відтоді весь світ починає працювати заради цього
як там – з великою силою приходить велика відповідальність?
ніхто й не казав, що легко ставати богом
переведи сліпого через дорогу
навчи тривожного відганяти свої тривоги – вигадай молитви і колискові
коли даєш людям любов – навчи їх, як не подохнути від любові
 
восьмого дня бог вкручує лампочку –
і заради цього будуються мафи і гіпермаркети
прикордонники пропускають тонни картонних коробок зі склом
давати світло тепер стає ремеслом
кожен з нас прометей в силу власних здібностей і причин
зрештою світло – найперша з доступних нам величин
і коли ти питаєш бога, чим він тоді керувався
він потискає плечима: нічим
 
але восьмого дня бог вкручує лампочку
зачиняє грудну клітину і каже: в принципі, цей світ довершений
далі хай розбираються з цим самі
я дав їм тьму
я дав їм світло, аби вони рухалися у тьмі
і коли бога питають, скільки потрібно людей, аби вкрутити лампочку
він відказує, ніби соромлячись власного внеску
зім’ято і мимохідь:
як у всьому – вистачить й однієї людини
 
було б чим світить
