кожному безнадійному по вірі або евтаназії
тому що бог не дає нам страждань, які не були б заради великого
принаймні — хорошого
 
кожному розбитому клей
кожному зламаному — майстерню
аби майстерно збирати себе по частинах
 
кожній не народженій дитині по колисковій
кожному вбитому і кинутому понівеченим до ями —
звук, з яким опускається кришка труни в місті сірої зони
 
на кожну температуру таблетку ібупрофену, запиту солодким чаєм у поїзді
на кожну загублену резинку — зап'ясток того, хто віддасть свою
 
енергія зберігається, аби прийти до нас
в особі тих, кого ми так сильно любимо
іноді варто лише відчувати
