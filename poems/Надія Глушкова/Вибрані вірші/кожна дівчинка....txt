кожна дівчинка мріє вирости й стати відьмою

відростити довге блискуче волосся
приборкати диких коней у сусідньому лісі
говорити холодним полум'ям і гарячею ртуттю
і заходити до палаців так, аби все стихало
іронічно дивитись з-під вій

бути тою, про кого говорять із сумішшю
захвату та страху
починати й кінчати війни
стать хазяйкою для драконів
розбивателькою сердець
повелителькою одного
єдиного
того самого серця

кожна дівчинка мріє вирости й стати відьмою

але жодна
жодна маленька дівчинка нашого й інших світів не готова до цього

адже ставши відьмою
ти стаєш заповідником для драконів
що ламатимуть ребра зсередини
і зриватимуть злі слова з язика
аби власна ртуть розтікалась по підборіддю

адже ставши відьмою
ти збираєш руками розбиті жінками до тебе серця
чоловіків, яких любиш
і проводжаєш їх на війну
з якої ніхто не приходить

адже захват і страх стають просто страхом
і ніхто у палацах до тебе не каже і слова
у жодній залі

і твоя іронія душить тебе ж
оплітається шиєю — разом з блискучим волоссям, яке ніхто не погладить
і все рідше з твоїх долоней п'ють дикі коні
і все менше чоловіків приносять тобі своє серце
аби ти його склеїла

і війна все триває

і ти все в'яжеш канати, прокладаючи міст від своєї фортеці до інших
і цей міст все випалює полум'я, що зривається з твоїх губ
