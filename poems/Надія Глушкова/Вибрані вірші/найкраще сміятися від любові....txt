найкраще сміятися від любові
найкраще плакати теж від любові
в принципі, що б ти не робив, найкраще з нею
є багато нюансів
але я про саму ідею
 
видихати холодне повітря сонячного різдва
відчувати, як у легенях дзвенять кристали морської солі
якщо бог існує - він існує тільки в любові
 
так, як коле долоні перша кава у львові
так, як сміх лоскоче, коли ви біжете за останнім тролейбусом
мокрим містом
так
як з голосом в телефоні
зникає
відстань
 
так, як серце лікують слова, які раніше ніколи не лікували
так, як ти відчуваєш себе найхоробрішою дівчинкою часів пандемії
так, як плач єремії
змінюється на жадана і собак
так, як всесвіт питає:
тобі був потрібний знак?
 
ну, ось тобі знак
