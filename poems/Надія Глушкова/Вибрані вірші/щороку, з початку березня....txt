щороку, з почату березня люди питають одне одного:
коли цьогоріч великдень?
коли цьогоріч воскресає христос?

інколи гугл карти показують старі назви вулиць
насправді ж там, де вказано "волгоградська"
має бути "романа ратушного"
романа ратушного, який не воскресне

якось ми сиділи в макдольдсі на хрещатику
і слухали, як за сусіднім столиком згадували військового —
командира, про якого ніхто і ніколи не чув поганого слова
дмитра коцюбайла, який не воскресне

минулого тижня мій хлопець прийшов додому
і сказав, що допомагав на прощанні
з загиблим у бахмуті 19-річним "фізиком"
іваном рибитвою, який не воскресне

в цій історії не знайшлось місця для бога
адже всі, хто мали б бути живими
ніколи не воскресають
