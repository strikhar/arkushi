лютий триває так довго, що надворі пахне бузок
світ розпадається скельцями
розсипається як пісок
і кожен ранок ти починаєш з того, що будуєш його з нуля
де ти хочеш бути похованим - там і твоя земля
 
крім трусів-шкарпеток збирай дрібниці, з яких побудуєш дім
все, що насправді твоє, залишатиметься твоїм
ти везтимеш його залізницею
стискатимеш в кулаку
звикай
відтепер свій дім ти тягатимеш в рюкзаку
 
там, куди ти ретельно складаєш документи і турнікет
залишається мирна зона, захищена від ракет
вшитий запах парфумів
закодований оберіг
те, що ти так любив
і те, що тепер зберіг
 
надруковані в будці фото
в тирі виграний котопес
ніби з іншого всесвіту цвіла листівка з написом "херсонес"
 
два зім'яті квитки у жовтень
збірка віршів від всл
 
те, що ти так вперто борониш
саме це тебе і спасе
