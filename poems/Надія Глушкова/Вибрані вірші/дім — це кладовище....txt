дім — це кладовище, написи на могилах якого ти знаєш напам'ять
ти прокидаєшся у глибокій осені: пожовкле листя збирають і палять
смужки випадково голого тіла дряпають довгі пальці зими
ми залишаємось вдома
бо хто інший, якщо не ми

ці порожні провулки
ці спустошені втратами вікна
цей тривожний свинцевий біль, який ніколи нікуди не зникне
щоб хоч трохи не чути його, ти обираєш слухати втому
наша сила в тім, що ми повертаєм своїх додому

не почуті слова любові, дурацькі невчасні жарти
ця війна підсідає п'ятою на нижню поличку плацкарту
ставить поруч відро, в якому віник й осінні квіти
дім — це місце, з яким ти продовжуєш говорити

і записуєш в телефон діалоги — не закінчені та уявні
ти ніколи не знаєш, які обійми виявляться останніми
чию другу дату побачиш
кому куплятимеш сухоцвітів
бережи себе
якщо що — перетнемось на тому світі
