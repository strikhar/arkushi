розкажи, як любити — особливо тоді, коли між ребрами пусто,
як ламаєш стіни, а після тиждень голова наповнена хрустом,
як у роті густо,
як залізний присмак фарбує зуби в червоний колір.
розкажи, як тебе вивертає вночі
від
любові.
 
розкажи, як співати ом, коли навкруги вибухають вежі;
розкажи, як вижити в цьому місті, де щодня виникають пожежі;
як навчитись дихати в чадному газі,
як навчитись плавати в нафті.
як дорослі діти ховають в собі космонавтів.
 
розкажи, як рятує любов — коли її й не просили про порятунок;
як із часом можливість блювати від болю сприймається як дарунок;
як червона нитка між двох сердець стягується в кільце.
 
як рятує любов.
щось має зробити це.
