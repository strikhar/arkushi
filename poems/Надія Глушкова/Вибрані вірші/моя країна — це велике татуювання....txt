моя країна — це велике татуювання

його набивають так, що голка проходиться по грудях і ребрах
тоне у животі
тягне гостро-солодким болем на тазових кісточках
майстер б'є і стирає кров
б'є і стирає кров
б'є і стирає кров

голова кружиться від рухів його руки
і від того, як душно в салоні
я лежу на кушетці години
на мені проступають по черзі
мис фіолент і донбас-арена
зупинка, про яку говорила подруга з горлівки
геометричні кути іловайська
смс колеги з херсона
пост однокурсника, який вирвався з запорізької області

татуювальник знову стирає кров

всі квартири, в яких я жила у львові
всі знайомі, яких обіймала в києві
і навіть збережений десь на розетці намет, з яким хотіла піти в карпати
і навіть футболка з івано-франківська, яку не ношу вже кілька років

б'є і стирає кров
б'є і стирає кров

листівки від тих, кого не впізнаю
замітки в журнал, який не друкують більше
квитки, які зберігаються у коробці з-під пазлів і корзині привату

б'є і стирає
б'є і стирає

як ми хотіли на джарилгач

б'є і стирає

як наливається кольором листя, коли ти їдеш на схід

б'є і стирає

як мені десять, під час сімейної подорожі ми зупиняємось десь на трасі
і я стою у степу
під пекучим сонцем
і дихаю травами

б'є і стирає

як опускаю долоні у синевір

б'є і стирає

як я вдихаю цигарковий дим між вагонами поїзду
в який ми застрибнули за кілька секунд до відправлення
як проростають крізь мене ці величезні сосни
як хвилями підступає до горла азовське море
як у сітківці ока міняються знаки авто, поки я їм хотдог на заправці

б'є і стирає
б'є і стирає

і на футболці видно маленькі струмки чорнил
і там, де я відчуваю тіло,
постійно болить країна
