незалежність складається із безсоння, боротьби й присяг
з кадрів того, як чорновіл у раду заносить стяг
як в тривожний рюкзак ти складаєш вишитий оберіг
зрештою ця земля пам'ятає кожного, хто її беріг

доки на ринг зі смертю виходять ті, кого не лякає тьма
доки у наших героїв є місця поховання і імена
доки кожна з втрат особиста, доки немає чужих нулів
ти зберігатимеш цю любов
цю велику любов і великий гнів

пофарбовані кров'ю шеврони, непрацюючі номери
незалежність війни розпадається на символи й кольори
і збирається там, де люди в футболках виходять проти колон
бо нема того, хто взяв би харків
або підкорив херсон

доки ти пам'ятаєш червоні лінії мап, які стягуються в кільце
доки у всі інші дні ти постійно говориш про це
доки ти пам'ятаєш тваринний страх, доки ти пам'ятаєш, заради чого його пройдеш
бо є речі, які не знищиш, не відбереш
