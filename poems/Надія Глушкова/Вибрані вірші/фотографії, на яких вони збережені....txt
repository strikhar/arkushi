фотографії, на яких вони зображені,
вібрують енергією, яку більше нема кому споживати,
і вона залишається замкненою
в пікселях та глянці паперу,
і пожирає саму себе.

все, чого вони торкались, стає безсмертним,
для цього не треба ані табличок, ані охорони юнеско,
будівлі, в яких вони жили й працювали,
кав'ярні, в яких брали американо,
магазини з настолками, до яких зазирали на дні народження друзів,
все це застигає у часі та просторі, ніби комахи у бурштині,
і немає таких забудовників,
які знищили б ці місця.

історії, які траплялись із ними, перетворюються на спадок,
діти не кажуть: "мамо, почитай мені казку"

діти кажуть: "мамо,
розкажи мені про івана,
твого друга дитинства, який жив у сусідній квартирі
і захищав маріуполь"

діти кажуть: "мамо,
розкажи, як ви чекали дядька дмитра з полону,
я знаю напам'ять слова, що він говорив,
коли вперше до вас додзвонився,
коли ти дійдеш до цього моменту,
давай вимовляти їх одночасно"

діти кажуть: "мамо,
розкажи сьогодні про тата,
які іграшки були в нього в дитинстві?
він так само, як я, не любив математику?
покажи фото з походів в карпати, в які ви ходили разом —
ми з тобою туди підемо?

мамо, а він був сміливий, так?
а він не боявся б йти на перше тренування з футболу?
а він грав у футбол?
а хто був його улюбленим футболістом?

мамо,
а це правда, що він все одно мене знає?
і може на мене дивитись?
і буде завжди захищати?
мамо, а я би йому сподобався?"

кажуть, герої не вмирають,
якщо говорити про те, скільки життя після них залишається,
це дійсно так.
