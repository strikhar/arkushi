у світі, де завжди було місце поезії, вірші більше не пишуться

пишуться новини про те, як поранені під час обстрілу "атб" у херсоні
померли в реанімації

пишуться твіти “ви нічого не чули про діму?
він зараз у бахмуті, але давно ніде не з’являвся”

пишуться повідомлення “у вас все в порядку?
кажуть, знову шахіди в одесі”

пишеться стільки всього
вдячність знайомим
пам’ять загиблим
всі співчуття світу їхнім близьким
а вірші —
вірші не пишуться

мені завжди здавалось, що поезію пише всесвіт
просто моїми руками
але в цьому всесвіті досі приносять м'які іграшки до зруйнованих на світанку будинків
і бояться дочитувати пости про знайомих, бо в кінці кожного з них може стояти "він вчора загинув"
як в цьому всесвіті можуть писатись вірші
