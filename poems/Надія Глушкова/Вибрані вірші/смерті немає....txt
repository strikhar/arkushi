смерті немає
є мовчання, ніби ти вимикаєш вібрацію на смартфоні 
дотик до мокрого животу стрічки на марафоні 
як червоні вогники над хірургічним столом розпливаються і втрачають контур 
смерті немає
є те, що приходить за горизонтом 
 
те, що трапляється, якщо у гарячій ванні затримати дихання і почекати на дві секунди більше, ніж ти спроможний 
смерті немає
просто є те, що має статися з кожним 
занімілі м'язи
важкі повіки 
чорні куточки губ в активованому вугіллі
смерті немає
просто одного ранку тебе припиняє нудити від похмілля
 
жодних вульгарних листівок до ювілеїв
жодних квитанцій з оплатою комуналки
просто пил збирається в шторах
просто ніхто не доливає води фіалкам
життя триває
смерті немає
ніхто нагорі не вимикає запис
просто деякі люди йдуть кудись не прощаючись
 
бо збирались вертатись
