сьогодні я трохи принц
трохи ванільна квіточка 
пташка з липкого
ирію напиши мені все або знаєш 
облиш я просто замало
сплю можна навіть сказати 
я трішки безсонний принц
біла плисочка є
кайф у тім щоб голити себе до крові
й свіженька бритва для цього 
таймекс новенький цокає на запʼястку
я бачу жінку у польовій формі без знаків розрізнення 
можеш забрати назад своє горло
каже вона
мабуть маючи на увазі 
це місце із пісні пісень 
я сказав забагато
я трохи сьогодні 
собор над бентежним дніпром 
під попоною присмерку раз два три
пролітають відсотки заряду
вона не прийде вона
пхаю горло в наплічник кажуть
середня тривалість життя взводного на нулі
півтора тижні раптом
ви хотіли спитати
