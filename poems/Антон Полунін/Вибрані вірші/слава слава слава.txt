нас посадили у три вантажівки криті брезентом 
і відвезли на полігон 
нам видали бронежилети і каски 
нам видали по одинадцять патронів
і ми зробили по одинадцять пострілів у портрет
чоловіка якого усі ненавидять
солдат потапов влучив одинадцять разів
солдат решетник вісім
лейтенант ющенко сім
я пʼять 
нас повели рити окопи
потім ми трохи бігали й повзали 
завтра присяга
хлопці голять голови в душовій
в морі плавають дахи і дивани
херсон повниться співом моторних човнів
в повітрі +28
на годиннику 10:24
я полунін антон євгенійович 
вступаю на військову службу 
і урочисто присягаю українському народові 
бути йому вірним і відданим 
трохи смішно 
дивитись як марширують полковники 
тільки тілом
зовсім без грації чи віри
обороняти Україну
її суверенітет територіальну цілісність і недоторканність 
оркестр розігрується на регтаймі й врубає марш
виносять бойовий прапор
сумлінно і чесно виконувати військовий обов’язок 
накази командирів
неухильно 
час від часу ми вигукуємо 
героям слава
зніймаємо і одягаємо кашкети
додержуватись конституції та законів України 
зберігати державну таємницю 
ноги крокують
права рука тримається за приклáд
виконувати свої обовʼязки 
в інтересах співвітчизників 
нас порівнюють із ісусом навином
різником і людоненависником
кроплять водою з відра
присягаюсь
ніколи не зраджувати 
українському народові
