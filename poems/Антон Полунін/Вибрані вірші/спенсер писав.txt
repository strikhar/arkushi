спенсер писав
суспільні відносини
це матерія я
вважаю люба хуйня 
є матерія взяти 
літературу література
це впіймати рибу
а до берега доперти кістяк
європейське відродження почалося з чуми
і закінчилося в дахау
зміна є міра часу
конвенційна модальність буття
молитовна шаль ночі
накриває районний центр
тріпоче зміїний прапор над Україною
майже так
як ти уявляла
сусіда везе швидка
мене відносить повільна
бистрина сп’яніння й нудьги
рука тягнеться до ноги
кюлоти на стегнах
стигмати в блокнотах
бачиш я теж вмію в поезію
з єрихону в єрусалим
біжить заєць
несе людям безсмертя
дорогою він спиняється 
напитися з річки
безсмертя вислиза йому з лап
і пливе за водою
а один чоловік в городі багдаді
бачить смерть на базарі 
біжить од неї аж до самарри
де спиняється напитись води
це я до того що треба пити більше води
принаймні півтора літра на день
краще два
вода колиска життя
діти квіти життя
дорослі червива гниль
матерія як така
трохи шкода вас
зовсім не шкода вас
іліада починається словом гнів
література це звалище мертвяків
нога виструнчується в пітьму
класова боротьба
завмирає в порнографічнім екстремумі
хочу води
хочу стати водою 
миргородською
трускавецькою
матерією в собі
перснем зі шлунку риби книга буття 
починається словом спочатку
апокаліпсис закінчується словом амінь
біблію писав якийсь порідж
дрочер на кільцеву композицію не
те що батько лібералізму
основоположник соціального дарвінізму
народжений в дербі
похований в лондоні герберт
