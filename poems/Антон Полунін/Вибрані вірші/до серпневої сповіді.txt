люби і роби що завгодно
за списком в якому вміщаєшся весь
вміщаєшся вся
з якого виміщується природа
так само свобода 
виліта у вітражне вікно
коли крізь портал проносять корону
хочеш я буду для тебе найвеличезнішим
літо шершнів у дзеркалі крокодила 
повне танців морозива і демократії 
хочеш я буду ким хочеш 
тільки роби 
усе що захочеш 
вода 
це список води
защільний не встромити леза
заповільний не дочекатися
ранку ніч шершнів у голові 
майже вже не поета
що більше навіть не збирається помирати 
вітражна скалка
з трояндою відтятою від христа
білого уквітчаного 
цисгендерного
зажуреного
так само свобода 
можливо є пережиток доби 
миру й добробуту 
звідки я знаю
звідки я знаю тебе 
моє біле підтале морозиво 
моя біла зажурена демократія 
майже забута наприкінці 
списку що здебільшого складається зі
слова вовк
вовк вовк вовк
так виглядає список
