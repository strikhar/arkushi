раптом хочеться плакати від довершеності
плакати за безсмертям поки 
істина чорніє кругом 
набуваючи форм форм раптом 
улюблена сорочка йде жити з вовками
лишаючи тебе голого і смутного
над розсипом таблів в задусі довершеності і жаги
а вже наступного дня
ти летиш у військовій тачилі смугою для спецтранспорту
і вітер ворушить твоє ще цивільне волосся
сліпучо зелений квиток пітніє в долоні
пагорби котяться із-під лаври ген у дніпро
чіпляйся за кручу чіпляйся за небо
мов яблуні цвіт полохливі бузки
чорніють у корчах метемпсихозу
ці речі в собі це до речі в тобі
неприємні текстури тактильні чуття 
ароматизатори в автомобілях
холод спека дрібний тупорилий дощ 
черги взуття на підборах коли на тебе кричать 
риба жива і мертва
ніяковість нудота
здогадуватись та не знати точно 
контекстна реклама голоси радіоведучих 
пісні про байрактари походи до лікарів 
захитування перфоманс ревью сваритися з кимось 
відчуття непоправності передчуття кінця 
надто довгі фільми надто великі члени 
православні свята голки і шприци 
коли болить живіт 
запах мертвих шоколадне морозиво
раптом хочеться плакати за живими 
плакати про невміння сказати
думаєш я звичайна людська дівчинка
а я три опосуми в тренчі
