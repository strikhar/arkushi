Коли Анна з'явилася в цьому місті,
прибула до когось на зимове свято
і, мов королева, ішла по вечірці, 
немов по алеї, відчула раптом
знайомий парфумний запах.

І вона оглянулася як на вибух.
І пірнула миттєво в палкі обійми.
Схопила за руку так сильно, що видих 
її заховався. А тихо віяв
за вікнами сніг лапатий.

Опівнічна столиця, таксі, дорога
до готелю, і, щиро раді, 
вони на балконі, забута волога 
в очах: "Після всього — він поряд, справді!
Антоне, тепер — надовго?".

Поспішати не прагнули день і втома,
та і сон не барився в гості. 
В готельному номері — все ще не вдома,
та в ванній удвох — неймовірно просто. 
... Приховує простір дещо:

у самотньому номері аж до ранку
(з нами марення грають строго),
крім Анни самої та винної пляшки,
нікого, — авжеж! — не було нікого. 
Для видиху — вдале місце.

8.II.23
