І не загубімося в цьому літі.

Алеї прощань, смиренням повиті. 
Проспекти спустошень і переїздів.
Провулки пропаж і чужих під'їздів.

Квартал неповернень, до сліз дотичний. 
Липнева виснага старих електричок. 
Мовчить пасажир. У вікно споглядає.
А там, за вікном, крім полів безкраїх,

він бачить оптичний закон у дії.
І ловить рухомість пласту картини.
Від того і погляд в нього незвичний:
усе зрозумів і важливе вивчив. 

Що близько до колій — зникає швидко.
Обличчя людей у порині не видно,
хіба що секунди, в які не вдається
розгледіти в погляді відгул серця.

А те, що далеко, пливе, мов катер.
І часу достатньо, щоб розпізнати.
Неспішно, як хмари. Плавно, як хвиля.
І вітер між цими шарами лине.

Зупинка кінцева уже невдовзі. 
Зійде на перон, у запах околиць. 
Окраїна міста, начебто — червня. 
Він знає: ця подоріж — недаремна. 

Узбіччя любовей, шляхи зневіри.
Балкони сміливостей, усміх щирий.
Сади обережностей, стіни вокзальні,
обвіяні ніжністю та печаллю —

він все це не раз і не сотні бачив.
Асфальт, від німих сновидінь гарячий.
І західнє сонце освітить дорогу.

А завтра планується дуже довгим.

18.VII.22
