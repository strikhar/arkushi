Наостанку травня о сьомій вечора
вона у місто нове закохана,
коли просторе, лунке, смарагдове,
воно римує усе зі всім. 
Тому чуже їй це місто західне,
якого подих парує флегмою.
Для неї рими — лише закоханість
та не розірвані береги.

Але їй немає куди вертатися,
тому лишається йти та дихати 
із рюкзаком на плечах поношеним,
в якому — біль, гребінець та ніж.
Тому лишається йти та дихати
цвітінням власної надсонливості,
склянистим запахом неповернення
та чорнотою пустих дворів.

Пішоходів кроками та парфумами.
Ще люди сіяти вміють усмішку,
та ще й так лагідно в очі дивлячись, 
неначе вперше. Немов фінал. 
Вона знімає взуття і пошепки
ступає в сад, піднімає голову,
а понад кронами — небо в спокої,
таке величне, таке густе.

22.V.22
