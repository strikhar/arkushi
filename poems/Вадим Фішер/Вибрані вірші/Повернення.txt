І щирість зими, і нова циклічність. 
Не відстань і час - часова відсталість.
Вернутися би в безкінечний січень
і заново все розпочати.
Обжитий майданчик між сходів, тиша 
відлунює спокоєм, трохи димом.
Квартири дрімають. Стає тепліше. 
І простір домашняє з ними.

Вечірній під'їзд і горішній поверх, 
вікно, що морозом і сном покрите.
А темрява вловлює кожен порух, 
і каже: "Які ви ще діти".
У темені ночі, яка настала, 
читаються чітко сумні знамення. 
Читається: "Не відпускай з вокзалу. 
Інакше її не повернеш".

Із сутіні ночі, яка покрила 
це селище і престарі будинки,
прямують вітри у вікно, як стріли. 
Витають бентежні новини.
Ні він, ні вона не пильнують морок. 
І знаків не бачать. Але тим часом
між нею та ним розквітає доторк. 
І кожна хвилина - прикраса.

А все для того, щоб провулки літа 
наповнились згадками лиш про неї.
Щоб нікуди стало йому ступити: 
ні в полі, ані на алеї.
Щоб снилися сни про її візити, 
налиті і радістю, і абсурдом.
Щоб думка виснажлива їй дзвонити 
усі покривала секунди.

Проте він нізащо цього не зробить, 
бо гордість позбавить такого права. 
Проте повернеться в те місце знову 
в один з вечорів злотавих.
Лишився пустий сходовий майданчик, 
і ветхі поруччя, й холодні сходи,
старе підвіконня й вікно незряче.
І лампочка змовкла, як дотик. 

Четвертий проліт, краєвид високий 
і сутінки західні гаснуть довго. 
Напевно, вона відчуває спокій. 
І справді: напевно, їй добре.
Він рушить додому й думок лавина 
йому принесе ще таку ідею: 
він хоче вернутися в кляту зиму, 
аби не зустрітися з нею.

27.VII.22
