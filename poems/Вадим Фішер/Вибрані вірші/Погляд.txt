Чуєш? Це водойма роздягається в тепло,
сонце, наче крадений більярдний шар,
котиться, котиться серед вологих хмар.
Як же я хочу, аби ти побачив ще 

Ніч — легкозаймистий, як сніп, фоліант.
Ранок — сторожкий, мов їжак, карниз.
Липа — духмяніє, неначе бриз.
Очі — що на двох із тобою в нас. 

Вибач, я не стану оживляти темноту
більше, я навчуся чародійству слів,
щоб описати для тебе тони вітрів,
навіть найтонші відтінки снів і дощу.

Стіни, інкрустовані пам'яттю. Дім, 
сповнений затишшям і віком. Сніг
кольору пориву до змін. Доріг
літери й орнамент. Коли прийде

час і я зумію розмовляти усіма
мовами, що вивчити ти так хотів,
я покажу коловерті гучних світів
у веремії віків. Розповім усе.

Так, я розумію, чому ти мовчиш.
Хочу, щоб звучання ракет, гармат,
і бомбардування, і крик, і град,
місто знелюдніле та смерті хід —

викорінять все це проговорені слова.
Слухай, називай, обіймай міцніш,
милий, сьогодні найменша у році ніч. 

Встигнемо виспатись. 
Просто, прошу, лишись.

21.VI.22
