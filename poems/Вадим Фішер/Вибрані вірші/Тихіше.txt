Конвалії запах розгойдує сукню.
Хитається світло, розпатлане, біле.
Травневого ранку погода невміло
говорить: "Настало... настало майбутнє".
Юнак із сестрою не вірять.
 
А сад, наче лютня, звучить поліфонно, 
скидаючи ноти їм на волосся:
"Як страшно сестра твоя стала доросла. 
Який твого брата став погляд оскомний. 
І що вас чекає тепер?"

"Усе, що лишилося в нас — це дорога.
Жаль, сни кольорові, занадто багряні,
немовбито здібність блукати по грані,
немов неможливість торкнутись порогу
й повторно навчатися жити.

Та поки що час ніби справді існує:
цвіте і бузок, і горять пожежі,
цілуються люди і падають вежі,
а ми все вчимося не мовити всує, 
та Бог виграє в цьому нас".

18.V.22
