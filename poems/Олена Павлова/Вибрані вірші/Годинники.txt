Жінки — як годинники,
найточніше відбивають плин часу.

Бувають механічні, сонячні, наручні
гучні й беззвучні 
педантичні атомні

Звикли розбирати себе на коліщатка,
Часом згублять одне і довго не можуть стати до ладу
Мають маятник, 
Що запускає цей механізм безупинного коливання
Вагання в собі
Задають власний ритм, ту неповторну ходу.

Накручують себе, наче будильники, переводять стрілки, 
плутаються між літнім і зимовим часом.

А часом відчувають, 
як у грудях щось дуже голосно б‘ється.
Можливо, там схована годинникова бомба. Вдало замаскована в пісок, 
у їхніх фігурах-пісочних годинниках.

І годі шукати, де там детонатор.
Якщо ти так близько, що чуєш цей бій,
надто пізно тікати
