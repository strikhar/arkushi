Моя внутрішня Венеція 
врешті виплеснеться за вінця 
знесе мости, заллє собою кам’яниці
Ти перестанеш мені снитися

Я не можу спокійно дивитися
в твої розширені зіниці
Мені страшно втонути 

таке літо, що в ньому можна втопитися 
про невдалій спробі збагнути, 
що було на тій плівці 
і які реактиви потрібні, 
щоб проявити цю таємницю

літо перетворює фотографію на літо-графію 
викарбовує на камені твій профіль
це — наріжний камінь 

мої вірші про тебе білі, як латаття 
це значить, що ці слова таки чисті 
бо в інших латаття не росте 

після заходу сонця 
білі водяні лілії 
вимагають вечірньої казки
 і засинають
жовті водяні лілії 
перехиляють глечики 
і напувають собою цей липень
