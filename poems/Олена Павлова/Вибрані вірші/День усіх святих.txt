Святі дивляться на тебе
у небесний тепловізор
Снують золоті нитки, 
щоби викривити простір.
Відвернути кулю
Плетуть захисні сітки,
Висмикуючи з сонця
протуберанці

Святі закидають спінінги в хмари,
Щоб піймати ракету,
що летить в твій дитячий садок,
на гачок
із церковного срібла

Сиві святі нас пильнують на панівній висоті.
Мають іній на віях,
Сміються над забобонами
Заварюють чай у сузір‘ї Чаші
Калатають ложечкою —
Ми чуємо дзвони.

Вся земля у імлі. 
Всі святі залишили свої ікони
Мироточити будуть у мирні часи
Зараз вони з тобою в полоні
Зараз вони на нулі.

Діва з вінцем із дванадцяти зірок
У метро
Усміхається на ескалаторі
Матері і немовляті
Час повітряних тривог.

Всі святі наповнили волонтерські чати
І чатують на блокпості,
Перевіряють документи 
у нічних водіїв 
позашляховиків без номерів.
Запитують пароль,
що складно запам‘ятати,
і поки ти нічого не змолов,
Підказують:

Війна — це не назавжди.
Назавжди — це наша любов
