Ліс заміновано, сосни тепер у заручниках,
Камінь на серці мохом порослий щербатий
Над багаттям нічні голоси: 
Гострять списи ліси,
Ну а гори готують гармати — 
Потім будем любити, 
зараз треба стріляти

Місяць в розвідці, 
як ревізор. 
Не позіхає. Пильнує на південь дороги
Розклавши карти,
зі млостю думає, як після перемоги
буде зручно позирати
в цей тепловізор
за таємними коханцями.

Куди тече ця річка?
Всі річки впадають у Дніпро.
То Київ на ньому — це серце?
Б‘ється.
Б’є ворогів, рве береги
Переганяє кров
Реве. 
Не стогне, це він так сміється.
