А новини щоранку такі, мов гортаєш підручник з історії
І щотижня в твоєї країни інакші кордони.
Вирізати сніжинки із карт, вигризати свої ж території
зуби зціпивши, слухаєш, по кому сьогодні ці дзвони.

Після чорної ночі налий собі чорної кави.
Так пасує до ям під очима, ну зовсім тон в тон.
Що ти скажеш, коли тебе знов запитають «Як справи»?
Подорожник до ран на душі приклади, Відклади телефон.

Запиши в календар, через рік — на руїнах імперії танці.
А до кави візьми шоколад, на війну ви зробили чималий запас.
І навіть якщо ворог знищить всі електростанції,
знай, світло не зникне. 
Бо світло всередині нас.
