— Поклади мене на музику, — казала вона, 
але він клав її тільки на ліжко. 

Але ніс на руках так ніжно, як мелодію.
Але так обіймав її стан, наче нотний стан.
Але слухав її, наче пісню
Коли вона погойдувалася, 
мов на хвилях, 
теплих лампових радіохвилях, 
наповнюючи собою цю ніч,
лунаючи на усіх частотах,
наче була не жінкою,
а сонатою.

А на ранок під подушкою знайшовся ключ 
І цей ключ був скрипковий
