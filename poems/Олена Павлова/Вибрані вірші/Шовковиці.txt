Повернулася з лісу, як з допиту
Руки в чорнилах шовковиці — 
наче здавала відбитки пальців.

На допиті трималася впевнено — за гілку
За натягнуту гілку,
Де ростуть найсолодші плоди.

Я нічого їм не розповіла.
Про цю жінку зі шкірою, наче шовк.
Про усі її таємниці, чорні, як шовковиці.
Про усі її поцілунки, солодкі, як шовковиці.

Атмосфера була натягнута, наче гілка.
Атмосфера була натягнута, як струна.
Струна, якою починають
пісню пісень.

А тим часом сік шовковиці тік по руці,
Наче з вени
Кров літа
Брав судмедексперт.

Вони нічого не дізнаються —
там забагато фруктози.
У них немає доказів.

Лише відбитки пальців
