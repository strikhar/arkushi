не знаю заздрости
але вона
хоче знати мене
віддавна
прокладає дорогу
до моїх чуттів
і видно
вже доторкнула мене
своїми липкими пальцями

бо як інакше
пояснити сон
що спотворював
мене

я стала грифом
кружляла
над твоїм домом
і бажала
кинутися на всі сміхи
що втішали твою душу
з ненажерливістю
справжнього хижака
хотіла
врізатися кігтями
в твоє щастя

і тоді
стримала мене
чиясь рука
під її ніжним дотиком
я стала
зичливою пташкою

я тільки хотіла
позичити в тебе
трохи сміху
трохи щастя
щоб приспати
порожнечу
біля себе

на другий день
заздрість
зникла без слова
видно
не до вподоби їй була
моя гостина