1.

твоє обличчя
розщепилось на кінчихах
моїх нервів


2.

у вусі — шкірка
твоєї пісні прилипла
і голубить


3.

бачу тебе прозорого
в краплині молитви
і тужу


4.

твоя любов —
тече прозорою річкою
в моїм серці


5.

розкриши мене
на зернятка й посади
в клітини рук


6.

без тебе — ніч
заходить мені у вічі
й заливає зір


7.

припливи до мене
на росі ока й звогчи
мені уста


8.

пробуджуюся
в музиці твого тіла
я — його струна


9.

твоє тіло — це
матерія що називається
добро


10.

мою шовкову нагість
прикриваєш
ранковим віддихом


11.

вливаєш в мене
сім’я й доглядаєш як
добрий городник


12.

в моєму лоні
кругліє твоя мрія
мені вагітно


13.

поглянь на мене —
твої дотики сплять
на моїм обличчі


14.

скажи милий
чому зірки поселились
в моїм волоссі


15.

літня спека
роздягає наші пристрасті
і ми нагі


16.

твій язик — це ще
один цвях для розп’яття
моєї спраги


17.

запроси місяць
на наше кохання хай
і нас освітить


18.

миска усміху
у долонях розливається
похіттю


19.

по наших тілах
котиться нагий місяць —
роздягає нас


20.

твоє тіло —
хустина проколена
колючками сосок


21.

на простиралі
ясніють твої очі
білим спомином


22.

не зігнешся вже ніколи
бо я росту деревом
в тобі


23.

снилися мені
твої уста немов два
схрещені списи


24.

на устах
докори попеліють
і облітають глухо


25.

вітер вліз тобі
у черевики й жене
я залишаюсь


26.

на прощання
даруватиму тобі паличю
місяця


27.

любов теж старіється
закриває очі
і відходить


28.

ця тиша кругом нас
це молитва дерев
за нашу любов


29.

після розлуки
розливаю уста
на твоє обличчя


30.

в твоїм погляді
спіють малини парко
і манять мене


31.

моє волосся
на твоїм лиці мов
струги водопаду


32.

зарази мене
вічністю своїх уст
і вогнем пристрасти


33.

твій поцілунок
холодний як обручка
з підмізинного


34.

в наших очах
відбивається захід сонця
і сумерк нас


35.

приходиш звуком
осінніх дерев і ...
зжовклою казкою


36.

з-під твоїх брів
витікають ревнощі
мов слизькі гадюки


37.

твої погляди
як гайку — пахнуть сонцем
й гілкою вишні


38.

любов — неначе
старий подертий плащ що
висить на кілку


39.

наші голоси —
скорбні двійники
мов крила вітру в степу


40.

навіть подушка
на твоїм ліжку дихає
споминами
