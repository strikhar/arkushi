1.

Мехіканська затока
раннім березнем
немов
розплесканий
холодний язик
лиже
наші
одружені стопи
і випльовує
минуле
з наших тіл

стоїмо загорілі
лицем до лиця
судоргами
зганяємо совість
у кінчики пальців ніг
і кидаємо її
як падлину
голодним
зубатим мушлям
хай догризають


2.

медовий місяць —
це чистилище для любови

ми чисті

кров’ю
сплатили довг
лихварям сумління


3.

вночі
місяць
заглядає щербато
у вікна
й наші тіла
застигають
болісним перламутром
а погляди
мов соромливі ящірки
втікають під каміння
що зветься пристрастю

ранок зустрічає нас
молоком мряки
рішаємо ще раз відбути прощу
в святиню плодючости


4.

перед від’їздом
йдемо на пляжу
затока сумна й брудна
немовби в ній втопилися
гріхи мільйонів
одружених стіп

йдемо напроти сходу
сонце таврує нас
своєю любов’ю
і сплавлює металь
наших
підмізинних пальців
