я приїду додому
у вінницю 
у порожню квартиру
де не висиджу довго
бо всередині місяцями
плюс вісім
орхідеї у ванній померзли
поскляніли і опрозоріли 
і я піду гуляти
на ті вулиці що колись були повні
знайомих
їх зустрічними посмішками
а сьогодні
під зеленим мальтійським хрестом аптеки
де придбаю таблетки від зимового кашлю
я скажу собі що зустріти
когось кого знаю
вже напевно не вийде
ось машина із харківським номером
ось машина з донецьким
ось машина із запорізьким
і десь там в темній пащі порожньої арки
є сарай із дитячими велосипедами
із санчатами на стіні
із блакитним відерцем і жовтим совком
і великою шишкою від ялини із парку
з усім скарбом великого світу
поки грітиметься темний ще дім
я ходитиму і остаточно замерзну
в підсумкових морозах
останнього місяця року
замерзати найкраще на вулиці
а не удома
