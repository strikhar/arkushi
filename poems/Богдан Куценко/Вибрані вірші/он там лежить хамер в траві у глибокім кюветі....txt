он там лежить хамер в траві у глибокім кюветі 
воронки навколо
а за поворотом шишига розірвана навпіл
в траві цілий ящик гранат ргн та лимонок
російський зім'ятий шолом
рюкзак із трусами і дезодорантом
металева коробка 
всередині відомість підпис печатка
командир зенітно-ракетної батареї
гвардії капітан волостнов
за деревами в полі розтрощений зрк
чи що то таке
і ближче не підійти адже міни усюди
а трохи подалі розбитий ущент
радіємо передчасно
ніби тигр російський
праві дверцята перелетіли дорогу
ліві розчахнуті
бронекорпус розігнуло по швах
фарба згоріла і вікна у кіптяві ізсередини
підходимо ближче
значно більше за тигра
і попри риси спотворені
із третього разу скидається на Козак
сапери працюють
викопують воги набої і стрічки
витаскують з моркої глини довгий тубус
відшкрябують землю
читають
РК2С
це наші
протитанкісти
сапер бере міношукач в ліву руку
і хреститься
і рушає далі дорогою до Ізюму
