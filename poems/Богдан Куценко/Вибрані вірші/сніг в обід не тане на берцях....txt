сніг в обід не тане на берцях
сніг не тане в місті на люках
сніг потроху вкриває серце
місяць лютий
це місяць лютий

ніч на баштах застиглих танків
що ховаються наче звірі
ми ще матимемо світанки
все по вірі
усе по вірі

віднаходження ізотопів
що живили бентежний стукіт
хоч пожежі а хоч потопи
просто дай мені
свою руку

діти іграшки і завзяття
будівництво з піску і солі
ми палитимемо багаття
і дивитимемось
на зорі
