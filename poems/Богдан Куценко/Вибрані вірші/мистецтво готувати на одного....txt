мистецтво готувати на одного
у будинку де раніше жила родина
є такі речі які навспак вивчає людина
в надбаній пустці порожнього дому свого

спершу від чотирьох готувати на трьох
зайве за тиждень ще встигнеш 
птахам згодувати
в хаті де він колись був і коханець і тато
далі уже готувати всього лиш на двох

впертість не скривдиш
вона тільки впертості варта
рік вже минає і важкість минає як рік
але навчитися так дотепер готувати
але змиритися з тим що тепер готувати
на одного не спромігся 
один чоловік
