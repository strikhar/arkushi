Пірнай в метро як риба у ставок
минай людей не чуй чужих думок
не відчувай усіх оцих образ
складайся заново зі злості і добра
і кожному віддай що попросив
на плесо тебе поїзд виносив
і ти стрибав у натовп як в пісок
і ось стоп-кран сансари колесо
тут можна зупинити і втекти
ти з нею майже тиждень вже на ти
але твій друг просив допомогти
і ти спинився в кроці від мети
і повернув і станцію змінив
і подорож від літа до зими
почав спочатку ніби ті соми
що з дна щоночі йдуть комусь на лихо
і ось твоя стара єдина втіха
ти з глибини не силишся піти
лиш крок на ескалатор і мети
дістанешся за мить і два жетони
як дань паромнику що вивезе тебе
не поперек а вздовж і голубе
травневе небо схилиться до скла
і ти що мав складатися зі зла
питаєш у старої ціну квітів
і в світі надважливого нема
і ніч травнева лиється сама
за браком неважливого на світі
