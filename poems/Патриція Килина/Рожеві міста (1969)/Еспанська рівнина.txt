На тобі пригадую рівнину
(між лицарськими балядами індійську казку)
і знову стаю рівниною.
Твоя віддаль уже мене мучить, немов пам’ять :
дороги, замість подорожі, синь, замість неба.
На тобі не забуваю себе
(ні воїна, що втікає по рівнині),
бо відомий біль вигідний.
Це незнана мука, що мене вбиває :
подорож без дороги, небо без сині.
На тобі я чую всі мої вітри
(втікає з сином, смерть якого віщував метелик).
Твій цвіт є мій : я без коріння цвітý,
немов будяк, самітна та вільна,
бо я вірна всім моїм світам.
Ніхто, кóханий хоч хвилину, не зникає з туги,
ніщо, коли воно було домом, не стає пустелею
(і далеко за ними потвора Ка-мі-но-уа-сіт
махає рукою, неначе у ній ніж),
та ніколи не знайдуть мандрівники чужини.

(І воїн, і син лежать, криваві, на рівнині).
На тобі втікаю від моєї смертности.
Поки живеш, рівнино душі, я живу.