О, місто диму і полум’яних пелюсток,
Так довго я шукала тебе!
Бо не досить читати про купала —
Треба чути на шкірі жар багаття.

Не змінюся, лише виросту, мов дракон,
З головою між сузір’ями
І небезпечними теоріями, а з ногами
У зелених костях богів.

Не забуваю джерела, де вбили діву,
ні гаю, де повісили короля,
Ні анемонів, що цвіли із крови,
Ні твого свята, Валенсіє, коли палиш зиму.

Вночі твоє небо стає садом вогню
З гвоздиками, замість атомових бомб,
На площі останній дракон з пап’ємаше
Вмира між помаранчовим цвітом вибухів.

Тоді туристи очищають себе вогнем,
І пальми і авта стають анемонами,
І я стаю гаєм гвоздики, джерелом вогню,
Та садом, садом зелених сузір’їв.