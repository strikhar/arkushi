О, забуте містечко саману на рівнині Леону,
мені здається, що знаю тебе добре.
Твої комори, де пшениця стає пилом,
твої глинясті вулиці і поле, де пил стає пшеницею, —
вони ховають у собі сум американського заходу.
Сааґуне, ти маєш атмосферу залишеного табору,
де римляни марно шукали копальні золота.
Твоя велика дорога не веде до Сант’яґо де Компостеля,
а на південь, до пірамід маїв,
і на північ, до тундри і полярних озер,
і нею мандрують не прочани, а індійці з клунками і псами.
На твоїх токах мули ходять колесом
поволіше, ніж соняшний годинник ацтеків,
і в річці Сеа прийшли до водопою коні
не ґотів, а конкістадорів.
Та ти маєш нові будинки, яких не пізнаю.
Не пізнаю цегляних веж твоїх старинних церков,
хоч численні арки в них лунають моїм забутим часом;
не пізнаю знищеного середньовічного манастиря,
хоч лунає моїми забутими молитвами.
Не знаю, чи твій саман рожевий
від крови ковбоїв чи арабів.
Та ти спи між західньою пшеницею.
Сівба Монтани — тільки тут жнива.
Спи далі, в солодкім сумі, між індійськими вежами.
Вічніша, я від’їжджаю від тебе вічнішою дорогою.