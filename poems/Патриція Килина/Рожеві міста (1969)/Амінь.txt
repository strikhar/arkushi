Ще буде трохи квітів, трохи квилі.
Не знаю скільки — час є сума, зав’язь.
Не можу рахувати сльози, хвилі —
Тому лишаю ще неясний запис.
Від тебе було трохи рож і цвяхів,
І може буде трохи перед нами,
Бо множина відмірить людські зв’язі —
Не раз цвіте будяк-троянда тями.
Якщо б життя рядами чисел стало,
Ми мали б точно ввесь життєвий опис,
І мозок електронний вмить так мило б
Числив олій рожевий, чорний епос.
         Та буде лиш одна, із чуд, печалей,
         Хвилина смерти, як не буде далі.