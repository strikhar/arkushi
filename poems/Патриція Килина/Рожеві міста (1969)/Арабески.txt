Арабески. І вузол мрії, немов нитка без початку і кінця.
Фонтани. І потік, біля якого кохана мрія юности
зникає досі, залишаючи попіл багаття.
Кипариси. І два вершники, хлопець і дівчина, приїхали
від далекої сосни, і я знала, що вони там кохалися.
А кохання таке : арабський палац на горі,
здалека виглядає, як мара з рожевого мармуру, складна, розкішна,
та зблизька видно, що він з рожевого тинку,
крихкий, з тріщинами в тонких колонах і в стінах арабесок.
Хай буде так, хай живуть, хай зникають у цім палаці
дика тінь юности і марні молоді сни.
Бо кохання таке : гарячка в тілі, а довколо тіла
марна свіжість фонтанів, болісна зелень кипарисів
і звуки поцілунків, які роблять золоті риби
у зеленім ставку, ніжні та пожадливі.
Арабески карбовані не в алябастрі, а в глині.
Даремно сухі рожеві арки Двору Левів
обіймають свої свіжі тіні — хай буде так.
Кам’яні леви даремно стоять, з фонтаном на спинах:
стоїчні, чемні леви, що не ревуть і не живляться м’ясом,
тільки випускають з ротів марну, музичну воду.
Хай перетвориться Алямбра у мою нещасливу юність,
і даремно мої вже забуті мрії в Алямбру,
даремно у поцілунки золотих риб у зеленім ставку.
Тепер, коли приходить коханий до мене,
крізь безконечний вид дверей, заль, дворів, фонтанів,
тепер я розумію все, зрікаюся фонтанів і кипарисів,
стаючи фонтанами навіки, хай буде так.
Хай стає моя душа зеленим ставком,
хай обіймає мене коханий, неначе
рожева арка свою тінь.
