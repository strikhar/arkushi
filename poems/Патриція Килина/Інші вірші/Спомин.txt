Колись давно, темної літньої ночі,
блискавка дивилася на мене
через вікна спальні,
наче страхіття, наче мандрований мрець
з полум’яними очима.
Й я, дитиною, тремтіла на ліжку
і мало не вмерла із страху.

Але пізніше, коли я мала тринадцять років,
одної темної літньої ночі,
блискавка сіла коло мого ліжка,
на крісло моєї прабаби,
і стала читати мені казки.

Її довгі спідниці мене сліплять.
На пальці вона носить прадавній
     жовтий діямант.
Вона мені дає свіжу гілку калини
і білу тигрицю,
каже “Многая літа!”
і цілує мене.

На стіні спальні висить
велике бароккове дзеркало із срібла,
в якім я бачу дні своєї душі,
і дні всіх моїх споминів,
і всі мої ясні страхи,
і всіх моїх полум’яних ангелів,
і всіх товаришів незабутих снів.

Многая літа!
Це моя доля — бути коханкою блискавки.
Це моя доля — бути блискавкою
і сліпити себе, щоб бачити.