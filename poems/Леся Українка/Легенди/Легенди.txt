У легендах стародавніх

справедливості немає,
все там річ іде про жертви
та кривавії події.

В тих легендах ми читаем,

як дитяча кров рожева
рани гоїла на тілі жебрака,
старого діда;

як раз дівчина убога

хрестоносця врятувала
від прокази сарацинів,
свого серця кров віддавши;

як людей лихії чари

в мертвий камінь обертали,
але кров невинна знову
оживляла те каміння.

Ті легенди червоніють,

наче пишна багряниця,
наче пурпур благородний,
від крові людей невинних.

Та горить у мене серце,

коли я їх пригадаю, –
проти сих легенд червоних
білий світ блідим здається.

1.08.1900