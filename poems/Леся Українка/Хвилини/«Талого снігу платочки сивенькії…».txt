Талого снігу платочки сивенькії,
дощик дрібненький, холодний вітрець,

проліски в рідкій травиці тоненькії,
се була провесна, щастя вінець?

Небо глибокеє, сонце ласкавеє,
пурпур і злото на листі в гаю,

пізніх троянд процвітання яскравеє
осінь віщує – чи то ж і мою?

Що ж, хай надходить! мене навіть радує
душного літа завчасний кінець;

провесни тільки нехай не нагадує
дощик дрібненький, холодний вітрець!

11.08.1900