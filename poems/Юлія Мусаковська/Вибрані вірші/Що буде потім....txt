Що буде потім? Частина виїде, частина загине. 
Решта зачепиться за поріг і якось собі триватиме. 
Розівчаться відрізняти, де друзі, де вороги.  
А коли всіх зрівняли тепер — чи варто? 
 
Будуть носити штучні квіти на цвинтарі, 
випалювати суху траву, воювати зі здоровим глуздом. 
А як іще виживати у цій диявольській грі, 
коли сьогодні ти — герой, а завтра — лузер? 
 
Присиплятимуть свої спогади, як домашніх улюбленців, 
на ніч забиватимуть дошками вікна і двері. 
Якось жили раніше, до крові кусаючи губи, 
тепло і сито, нехай і без високих матерій. 
 
Щоб вижити за будь-яких умов, потрібний хист 
відганяти думки небезпечні, як підземні води. 
Може, розкажуть внукам своїм колись,  
як це — розвернутися за крок до свободи. 
 
Плекатимуть на просторих кухнях жаль, 
стратегії мирного опору, духовної оборони. 
Тільки та, що з діркою у грудях, гостритиме ножа. 
Тільки той, що голіруч тримав межу, лічитиме патрони. 

2019
