Господи заганяєш собі цих людей як голки під нігті
живишся їхнім промінням плачеш від їхніх іклів
душі їхні пухнасті обтріпуєш наче осінні квіти
намагаєшся до жодного серцем не прикипіти
нащо мені мій Господи це осине гніздо це виногроно
бідкатись над нерозшифрованими над сторонніми
рукостисканнями захист навколо себе обводити
борсатися між ними до виснаження до свободи
ті що зі своїх жердин спурхують без зусилля
чи відвертатимуть свої обличчя штукарські красиві
чи писатимуть тобі повідомлення сухі та стислі
птицелюди твариниська ангелоликі людиська
виплакати б їх – все що виплачеш навік поза тобою
а вони залишаються в оці у горлі й не гояться
їхні пісні розчиняєш у склянці гірким плацебо
Господи роздер би на шматки
серце би вийняв
із себе
 
2014
