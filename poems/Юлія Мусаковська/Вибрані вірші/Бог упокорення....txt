Бог упокорення любить ласкавих телят, 
Тепла піддатлива плоть одурманює швидко. 
Цілить батіг — і під ним розпускається квітка. 
Тим, що не смикались, менше удари болять. 
Бог упокорення любить ласкавих телят. 
  
Бог упокорення любить ласкавих телят. 
Свіжа солома, вода у поїлці в теляти. 
Просто повірити — і перестати стріляти. 
Тільки безбожники з оком розплющеним сплять. 
Бог упокорення любить ласкавих телят. 
  
Бог упокорення любить ласкавих телят. 
Бог упокорення просить — кривавої жертви. 
Міцно прив’язані все-таки краще, ніж мертві, 
Перші підуть на забій, хто співає не в лад. 
Бог упокорення любить ласкавих телят. 
  
Бог упокорення любить ласкавих телят. 
Б'ють, наче дзвони соборні, дзвіночки на шиї, 
Кільця заліза безжалісно ніздрі прошили. 
Мукають мамки пахучі — та їм не велять. 
Бог упокорення любить ласкавих телят. 
  
Бог упокорення любить ласкавих телят. 
Їх би мастити, як мед, і тулити до рани. 
Їм би дивитися і ремиґати старанно
поміж трави, у якій помирає солдат. 
Бог упокорення любить ласкавих телят.

2019
