Якби їхня спільна історія так і не почалася, 
кожен зостався б сам на сам зі своєю війною. 
Серпень — пекельна, тілами напхана лазня. 
Вона стискає знайому долоню — й оживає знову. 
Усе, що сталося і не сталося з ними, 
задавнене, прикладене каменем, незабуте, 
проступає візерунком на шкірі, снивом, 
збовтаним із реальністю, перешкоджає бути 
тут і тепер собою, дихати на повні груди. 
Листя починає жовтіти. Він жартує невміло: 
так і не встигнемо напитися цієї отрути — 
пахощів літніх ринків, сонячного свавілля, 
дотиків плечей і колін, оголених та засмаглих, 
світла, що білою цівкою пробивається крізь біль, 
відчуття, ніби це — єдина мить, яку ти матимеш, 
аби закінчити речення, стиснути міцніше обійми. 
Чорна тінь відділяється і залишається на узбіччі. 
Крики придушені стануть круками, 
розкришаться угорі. 
Якщо захочеш розповісти мені, у чому річ, 
я слухатиму — тому, прошу тебе, говори.

2018
