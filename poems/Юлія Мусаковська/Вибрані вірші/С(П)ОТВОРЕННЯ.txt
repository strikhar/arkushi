Хлопчик із іграшкових кубиків будує місто.
Бачу його шпилі нашорошені, дахи зелені.
Бачу його задушливі лози, що тримають вись,
бачу людей, що ріжуть ці лози й не чують лементу.
Люди, зодягнені у шкіряні фартухи й рукавиці,
люди, звиклі змітати все, що їм на заваді.
Хлопчик вгорі підпирає підборіддя правицею;
він вже знає ім'я цього міста, але не називає.
Тільки огортає його рапсовими полями
– жадібною периною досконалого візерунку.
Лози кричать. Лінія горизонту ламана -
вишукана кардіограма їхнього крику.
Хлопчик поки не втручається, спостерігає,
зводить мости над рікою, схожі на німби.
Гравію кулі тріщать під його ногами,
іскри викрешуються – й люди біжать за ними.
Він їм поставить з червоного каменю вежу,
він покладе на вершину кулю криштальну –
знак того, що вони самі собі не належать,
вірний оберіг від їхнього власного шалу.
Ріжуть лозу, а вона підповзає чимдалі вище.
Лагідно обплітає кришталь і вростає в нього.
Куля впаде –
й каменя на камені не залишить.
Хлопчик піде, відштовхнувши її ногою.

2014
