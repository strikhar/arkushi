кулі дощу вдаряють об дах 
під дих: 
що тобі сниться поете теплого тилу 
злива голосить за ними 
про них 
тих- 
о 
згасло життя 
наче пір'ячко полетіло 
 
пальці розламують хліб 
скручують у ріг 
ліг — і чекаєш пришестя  
яке не настане
знову ятряться лампадки уздовж доріг 
п'явки чорних стрічок знекровлюють стяги 
 
вервечка із бабусиних квасолин 
батькові теплі шкарпетки з кусючої вовни 
ним  
тілом своїм  
нову міситиме глину 
із пробитих човнів ротом черпатиме воду 
 
хто ти 
з поглядом  
болючішим від прута 
новонароджений 
ув'язнений в однострій 
непоказна  
іграшкова фігурка з металу  
впала зі столу 
пробила діру в земній корі

2021
