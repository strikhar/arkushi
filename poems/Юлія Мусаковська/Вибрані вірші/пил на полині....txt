пил на полині
ворог у броні
сонце спльовує червоним –
все як на війні
 
нишкнуть у траві
мертві і живі
недочитана молитва –
лист у рукаві
 
налягти плечем
вмитися дощем
жовторотий птах – у горлі
світло-синій щем
 
поряд раз і два
вибухи й жнива
і рука яка востаннє
очі закрива
 
тепло при землі
що там у імлі
сиві скроні під беретом
хлопчаки малі
 
промені руді
світло у воді
вітровіння повні груди
дім мій у біді
 
маки зацвітуть
розіллється ртуть
поможи мені зігрітись
я залишусь тут

2014
