У дзеркалі борозниться зморшка нова. 
Відмовитись від чародійства — значить своєчасно старіти: 
вимішувати голіруч рутинні глинодні, 
вбирати ніздрями запахи розораної ріллі, 
новонародженого хліба, 
волосся немовляти. 
 
Вийти на світло з утроби кам’яної печери — й осліпнути. 
Тепер — ступати навпомацки, за музикою в грудях і животі, 
тамуючи танці зірок під шкірою — колючі, трясця! 
Насправді невелика плата, якщо розібратися. 
 
Витрусити з кишень рештки драконячої луски, 
зростися з тутешнім чоловіком, щоб дати йому й собі продовження. 
Виходити в глуху ніч, коли всі поснуть, щоб обійняти безвість. 
Така тепла й рідна ця чорна синь, коли пропускаєш крізь себе —  
і нічого не можеш вдіяти. 
 
Заламуючи собі руки за спиною,  
споглядаючи смертельно поранених, 
розтрощену порцелянову пам’ять, 
кволі зелені паростки, яким не судилося заколоситись. 
 
І тільки раз у ніколи зриватися —
щоб стерти болючі спогади  
понівеченій дитині.

2019
