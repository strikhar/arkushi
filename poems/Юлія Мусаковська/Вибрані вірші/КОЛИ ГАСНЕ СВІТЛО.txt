...а засинаємо – як і належить –
у різних ліжках
на протилежних кінцях онімілого міста
лампи настільної виснажений світляк
луснув і вистиг
 
в складках одежі згорнулись клубками
і сплять
свідками дня не упіймані
шелестокрили
чорна пташина приречено
хрестики лап
ставить на біле
 
що нам залишиться,
окрім як відстань між "після" і "до"
надто нестерпна
щоб умістити в слова й одиниці
як нелегали -
вночі переходять кордон
наші зіниці
 
темні фігурки донизу спускаються
по темноті
пальці наосліп вишукують втрачене -
пальці затерпли
темрява нас виганяє як демонів
з тіл
власних і теплих
 
що нас єднатиме в мить
як останній ліхтар одцвіте?
що нам залишиться після останнього пострілу світла?
як дирижабль у порожньому небі росте
спільна молитва
 
2014
