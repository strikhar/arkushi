Літо злетіло. Хороші друзі, погані вірші. 
Люди ідуть, щоб звільнити в серці місце для інших. 
Простору мало. Що не твоє — те слід відпускати. 
Всі осередки сили час наносить на карти. 
Впевнено йди. Світляки покажуть в імлі маршрути. 
Бог, що на гіллі сосни дрімає, навряд чи втрутиться. 
Танці фонтанів, шепіт води та уламки світла. 
Біла доріжка, яка щоночі вгорі помітна. 
Сірі дахи, які ранок хоче позолотити. 
Те, що не відійде з проминанням літа. 
Сила стихії живе у кожній окремій краплі. 
Надто багато іще попереду втрат і подряпин. 
Вигорни зайве з наплічника. Ніж і нотатник залиш. 
Дихай вільніше. І рухайся далі. Рухайся швидше. 

2016
