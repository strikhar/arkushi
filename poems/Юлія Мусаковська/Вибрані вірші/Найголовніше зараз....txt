найголовніше зараз —
не відчиняти дверей
забити дошками вікна
перечекати
доки стихія що взялася за старе
перетасує долоні наші мов карти
 
найголовніше —
так важко вибирати одну
з-поміж кінематографічних версій — 
найголовніше — тверезим піти до сну
до того як дилема розверзнеться
 
повзтиме немов прокляття
під ковдрою горбом
під шкірою
доводячи її зникомість
знаєш
діти блискавки й грому
не шукають шляху за компасом
 
найголовніше зараз —
відірвати себе як пластир
від рани старої що не гоїться курва
їй би над прірвою
трохи польоту вкрасти
їй би вдихнути
кисню
дорожньої куряви
 
З циклу “Гра зі звіром”
2014
