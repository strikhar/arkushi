Дощ укриває наші тіла і, здавалося б, світ. 
Буде народжена ніч — недарма горизонт кровить. 
Буде знесене місто, стерте з поверхні землі. 
Вітер здіймає пістряві обгортки — лушпиння слів. 
Від поцілунку до безвісті залишається мить. 
Ніч підкрадеться і забере все, що ти не віддав. 
Квіти запаморочать, свіжі рани омиє вода. 
Накриє вода з головою, і навіть в тиші на дні 
будуть співати зіниці очей — комахи у бурштині, 
будуть цвісти, як шалені, — і ми попливемо далі. 
Кожне знамення — вагоме, кожен тривожний знак: 
біле каміння берега, місяця жовтизна, 
перший плач немовляти, звук бойової сурми, 
шелест пташиних крил перед пострілом безпомильним. 
Розпач, якого нам ще не довелося пізнати. 
Диму нема без вогню; маяка підпалений гніт, 
грім — чи тепло твого тіла — вибухне, як динаміт. 
Випливе зграя рибин із самого гирла дощу, 
найсрібніша тебе хвостом поплескає по плечу: 
мить — твоя здобич єдина, скаже, лови цю мить.

2018
