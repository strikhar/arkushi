Господи заквітчаний трояндами 
вбраний в павутину і росу 
я тобі через корчі та ями 
десять куль між ребер принесу 
 
де взялись якого поля ягоди 
хто зростив їх випестив як слід 
вилетіли від сваволі п'яні 
з жалами холодними як лід 
 
Господи палкий та розчарований 
з терням на високому чолі 
як тобі ходити у короні 
босим по розпатраній землі 
 
запахи людського і горілого 
вітер кине м'ячиком в лице 
Господи світи і рясно квітни
поки нас інерція несе 
 
поки цифри множаться у матриці 
поки ранок спи мій Боже спи 
втриматися б — та за що триматись 
за пелюстки краплі за шипи

2018
