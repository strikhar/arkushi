куля що була цвяхом
куля що була шилом
куля що була голкою
куля що була
ножицями кравецькими
куля що була зубом від борозни
куля що була ложкою
куля що була скобою
тою що з'єднувала ніжки й стільницю
куля що була не була
куля що була небула
з якої вдихаєш смерть
і видихаєш життя
любов журбу генетичну інформацію
групу крові імена друзів і родичів
цитати з книжок і пісень улюблених
запахи бузку жасмину поту попутників у метро
краєвиди впіймані поглядом
землю землю землю
пісок пісок пісок
попіл
цвяхи
голки
ножиці
зуби
скоби
все що в тобі й поза тобою
кулю що була кулею
залізом
тепер залізо – це ти

2014
