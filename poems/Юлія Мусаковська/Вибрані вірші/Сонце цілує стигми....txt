Сонце цілує стигми на долонях дерев, 
стежка під листям ховає драконячу шкіру бруку. 
Полум’я вибух: виходить із гущавини лев — 
тільки це вітер, який одягнув листяну перуку. 
  
Всі дорогі подарунки — їм немає ціни — 
жолуді та каштани, принишклі в кишенях куртки. 
Діти волочать сухі колоди, немов човни, 
з жовтого моря виплескуючи сміх і шурхіт. 
  
Жовтня щорічна вистава, розпродано всі квитки. 
Списані залишки літа лови і купуй за безцінь. 
Б’ють барабани горішків, і підкрадається до руки 
білка місцева — руда полохлива бестія. 
  
Люди — заблудле стадо. І господар осінній парк 
заганяє дбайливо нас у свою золоту фортецю. 
Доки тремтить у повітрі зачудування тонкий серпанок, 
доки комусь ще потрібне таке високе мистецтво. 
 
2019
