так випаровуються з губ слова
так обіймаю поки чуйна відстань
так досвід розпач ділиться на два
і множиться при цьому ненавмисне
так полудень вдивляється в лице
милується чи то вивчає карту
так справжність що для нас понад усе
відстрілює від стін кінотеатру 
так тане жовтня золотий запас
маліють на долоні місто річка
так цитра бас розполовинять час
і на екрані інша кінострічка
так видиво яке не переміг
здіймається немов гаряча хвиля
і накриває з голови до ніг
із силою що схожа на безсилля
 
2021
