Продавчиня квітів слухає Службу Божу по радіо
у крамниці, куди я ходжу купувати
троянди чи хризантеми.
Парне число.
— Вам яку повʼязати стрічку — чорну чи жовто-блакитну?
На цьому питанні я завжди зависаю.
На волосині. Від того, щоб розридатися.
 
Колись купували тут квіти на весілля,
хрестини і дні народження.
Тепер білі, парне число, для тих,
які йдуть передчасно.
Смерть приходить по них
не з власної волі.
Так ніби їй приставляли дуло до скроні,
мучили її рідних в неї на очах,
терзали її дитину.
Як би інакше вона могла
таких світлих,
таких вогнистих забрати?
 
Цього разу в крамниці
довго роздивляюся каланхое:
чи виживе в темному місці?
 
Проповідь закінчується.
Відчиняються двері.
 
— Як ваші справи?
— Дякувати Богу.
Все було б добре,
якби не війна.
 
31.07.2023
