в мені більше нічого не залишилося
ти вивів плід з лона мого
як Мойсей із пустелі
дав мені в руки віжки мішок і шило
іди собі світ за очі як дорога постелить
 
іду обабіч дороги стоять усі невідомі
ніхто не впізнає мене вулицями в місті моєму дивляться навстіж наскрізь
тут біля мого дому
ніхто не впізнає мене — і це взаємно
 
беру собі тільки те що завжди хотіла
погляди кинуті як дрібні камінці під ноги
музику вітру в крихкому глекові тіла
згорток під серцем все моє вже зі мною
 
яблуко від плоті моєї
як його відпустити
падати котитися в трави гострі високі
янголи благаю не покидайте пости
доки крізь отвір не висиплеться пісок
 
за будь-якого повороту доріг і подій
під небом із червонястим блиском сатину залишиться безумовне і неподільне
жінка з її дитиною
 
2013
