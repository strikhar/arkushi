Знайди собі жінку для життя,
для продовження роду,
для праці,
для збереження традицій і звичаїв.
Жінку, яка відлипає, мов тісто від пальців,
коли її достатньо вимісиш.
Жінку, яка крохмалить постіль і сорочки,
має маленьку родимку на верхній губі,
знає дати народження всіх твоїх родичів,
не забуває спитати,
чим ти сьогодні обідав.
Жінку, яка розуміє з півслова, з півпогляду,
вранці незмінно наспівує щось веселе,
вміє долати всі побутові клопоти,
білим промінням наповнюючи оселю.
Жінку, яка говорить з вазонами,
з усіма сусідськими дітьми,
жартує із зустрічними п'яницями –
і нічого їй, ані тріщинки, ані оскоми,
жодної крихти на блискучій стільниці.
Усмішки її, витримки – всім, а тобі – з лихвою.
Щоб не врекли, затисни зап'ястя червоною ниткою.
Знайди жінку для життя – і живи з такою.
Обіцяю більше тобі не снитись.

2015
