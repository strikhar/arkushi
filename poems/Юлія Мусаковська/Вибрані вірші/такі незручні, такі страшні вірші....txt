такі незручні, такі страшні вірші,
повні люті,
такі неполіткоректні

жодної в цих віршах краси,
жодної естетики
метафори зсохли й розсипались
не забуявши

метафори закопані
на дитячих майданчиках
під нашвидкуруч збитими
хрестами

завмерлі
у неприродніх позах
біля під’їздів будинків,
присипані пилом  

готували їжу на відкритому вогні —
намагалися вижити

загинули від зневоднення
під завалами

розстріляні в авто
під білим прапором
із простирадла

з яскравими наплічниками за спиною
лежать на асфальті
долілиць

поруч з котами і псами

даруйте, але такі вірші —
це все, що маємо для вас на сьогодні,
шановні пані та панове

глядачі
театру війни

31.03.2022
