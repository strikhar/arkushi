Я заберу тебе зі собою, моя золотосерда провино, 
одягну тебе у сорочку шовкову,  
загорну в колискову. 
Дам тобі квітку шпичасту в губи —
знаю, ти мене полюбиш. 
Будеш зі мною, моя провино, як моя половина. 
Наші обличчя порожні, немов їх шматиною мокрою стерли. 
Ми з тобою, як дві сестриці, 
у спинах — залізні спиці. 
Одяг строкатий покинемо коло хати, 
річка буде нас колихати. 
Вийдемо: краплі — як перли. Не живі і не вмерлі. 
Ляжемо попід край — і нападе вовчий голод на тебе. 
Їстимеш яблука биті й мої зап’ястя, 
стільки там того щастя. 
Швидко ростимеш, немов у діжі тісто. 
Їстимеш, доки буде що їсти. 
Серце видобувай з-під ребер, нічим не гребуй. 
Скоро не стане поживи, будеш сотати краплі останні. 
Рота кавун розтятий, а над ним — оси: 
сестро-провино, ось ти яка, ось ти. 
Стрічка шовкова, сорочка потемки шита. 
Вдосвіта виманю тебе в жито. 
Серпик золочений, звук гортанний. Хай вона перестане. 

2019
