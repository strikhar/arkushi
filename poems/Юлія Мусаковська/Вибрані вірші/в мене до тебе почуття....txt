в мене до тебе почуття які складно окреслити
в мене до тебе вірші та інші невирішені гештальти
в мене до тебе вигинається під колесами
довга дорога додому тиха і золота
в мене до тебе гори хребти океанські западини
зорі сховані під одежу які роздирають шкіру
спогади спільні в яких надто мало правди
аркуші невимовності білі як голуб миру
в мене до тебе крапка крапка тире крапка тире
вічність в очікуванні неминучого дива
руки й коліна забруднені кольоровою крейдою
тою що на асфальті обводить наші сліди
в мене до тебе тонкий березневий лід
семеро птахів з лівим крилом підбитим
в мене до тебе таємна радість зелений плід –
серце стиснуте в кулаці
щоб не сміло любити
 
2015 
