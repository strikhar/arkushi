ті що ненавидять — поряд із тими що люблять
тих не буває без інших
вони — в симбіозі
захвату повні з кишенями повними люті
згадують наче в молитві у власному блозі
 
білою ниткою шиють надірваний голос
затискачі накладають
на горло холодне
їм не байдуже тремтіння твоє напівголе
змішані фарби які не помруть на полотнах
 
злості бракує немає межі для любові
дай же їм харчу видовищ для слова для тіла
ті що ненавидять прийдуть у дім твого болю
з ними і ті що насправді тебе не любили
 
кожен в кишені ховатиме знаки окличні
кожен підійде і квітам пелюстки роз’ятрить
хто ви навіщо вдягнули парадні обличчя
як вам не пусто не щемко пліч-о-пліч стояти
 
погляди їхні однакові
не розпізнати
кожному за упокій наливають по вінця
ті що ненавиділи посивіють од втрати
ті що любили безпечну триматимуть відстань
 
2014
