Хлопчик: відображення вгрузає в ліхтар. 
Золоті свічки, кавові зерна у високих чашах. 
Розгортається історія; за кадром кадр; 
камера у марній спробі вгамувати час. 
Ямка на щоці, всередині — невтомний млин; 
стільки каміння перемелено, стільки криз. 
Перпетуум мобіле. Нитка, що виводить з імли. 
Зрілість на м’яких лапах підкрадається, наче рись. 
 
Що я можу? Заговорити придорожню траву. 
Вигострити ножа, видати зброю, яку обере. 
Висіяти серед шуму тишу. Місто — сполошений вулик. 
Коридор із рядом зачинених наглухо дверей; 
пожильці у масках, щільно приклеєних до облич. 
Не одразу, але навчиться підбирати ключ. 
Відшукає таку, що вигадав собі колись, 
принцесу, яка дракона подужала власноруч. 
 
Трохи дому. Пестливе прізвисько, ретро-хіт.  
Трохи втіхи — шепотіти теплій долоньці в руці. 
Не займати, доки обдумує наступний хід, 
доки човник плине по меду і молоці. 
 
2019
