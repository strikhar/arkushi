Бачиш — це тільки подряпина, 
зачепила хвостом божевільна комета. 
З часом вчишся не довіряти 
всьому, що надто гарне і показне. 
Звідки світло, якщо немає тріщин? 
Полиск ряхтить — лисячий, хитруватий. 
Злива крізь дах дірявий періщить, 
варта твоя — безсонна й незгасна ватра. 
Бачиш, червоне — це кров, а чорне — кіптява. 
Шрами опуклі та вигоріла трава. 
Просто в лице пітьма випускає кігті, 
поки у тебе зі зброї лише слова. 
Серце зірветься вгору, між гілля потрапить, 
буде гойдатись, доки шлях собі не пропалить. 
Знаю — болить, але це тільки подряпина, 
розчерк пера, зарубка на дереві пам’яті.

2019
