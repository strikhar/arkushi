така любов — що аж у горлі клубок гарячий; 
без будь-яких напівтонів чи відносних значень, 
не упівсерця, а цілим сонцем — і морем, 
так гіацинтово, фіалково і безумовно; 
така розхристана та надсадна, як ранок ранній, 
така разюча: незрозуміло, гоїть чи ранить, 
така обіцяна — зм’яклі коліна, розбитий панцир; 
як довгождана, але навмисне пропущена станція; 
як гуркіт —і голос, який втішає: гроза, гроза;  
як вуличний музикант, зарізаний на Підзамчі; 
як протаранені кораблі, обмілілі ріки; 
як сто п’ятдесят п’ять дітей без батьківської опіки; 
як назви втрачених місць, які не втомишся вимовляти; 
як благодать найвища та найгірше прокляття; 
як чорна трава, спопелілі гнізда і шепіт пустки. 
така любов, що вросла — 
 
і ніколи вже не відпустить. 

2019
