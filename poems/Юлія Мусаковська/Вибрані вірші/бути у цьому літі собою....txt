бути у цьому літі собою,
з губи витирати піт,
пити зі склянки шепіт прибою, 
любити кого не слід 
 
гострий камінчик з п’яти виймати,
кричати у шумі хвиль,
красти вогонь придорожніх маків,
для тих, кому бракне сил 
 
списа ламати об дні похмурі, 
співзвуччя шукати скрізь,
сіяти вітер і жати бурю,
затерши землею поріз 
 
зброю обравши не скласти зброю,
триматись втрачених меж,
бути у цьому літі собою —  
щоб осінь сталася все ж

2019
