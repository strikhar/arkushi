перші п'ятнадцять хвилин зими
небо розгойдане вниз просіло
в пригорщах кільця холодних змій
слухають розповідь твого тіла
 
липа за шибою в лапі шип —
міцно засів ніби скалка льоду
тихий приспішнику не спіши
сніг є тривкішим від насолоди
 
сніг красномовніший за любов
мовчки ступає по краю світла
ми надто близько до нас обох
надто далеко до первоцвіту
 
довго до жертви із крил снігів
поки не крапає них червоне
тіні на стелі крихкі й нагі
смикають шепоту мідний дзвоник
 
2014
