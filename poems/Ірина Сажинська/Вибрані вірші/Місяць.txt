любов не має межі. та я запевняю: люблю тебе більше.
не маю чим довести, крім як словом та вмінням читати небесну карту:
вайлуватий вересень айстри скляні розвішує 
замість зірок, яким немає чого осявати.

що я можу тобі віддати? красиве та справжнє сліпе ніщо, 
котре я привезла з собою, як скарб, у старій валізі.
ти дивишся у вікно, а на небесний шовк 
викочується годинник зі зламаним механізмом:

щосуботи опівночі тут спочатку гримить, а згодом дощ уперіщує,
аж здається, що це востаннє, що ненадовго.
ти приходиш до мене й одразу перетворюєшся на вірш,
тому що битому - бите, богу - богове,

та лише поету - слова, наче стиглі яблука в емальованій мисці,
і знання: як надкусиш бодай одне - то примножиш відчай.
що таке любити? - запитуєш. 
любити тебе - це завмирати, коли білоокий місяць
твій пташиний профіль підсвічує