З-за шиб проміння жмут, мов блиск омани, 
осіннім усміхом з далеких лук
бренькливі мухи манить на рундук.
Мандрують хмарою дрібні прочани

й глядять очима, повними пошани, 
як сиве павутиння в’є павук
й в вікні від дотиків охлялих рук 
блідо-червоні спіють баклажани.

На грядці їх застала осінь рання, 
як ще були зелені, молоді;
тепер крізь скло читають хмар письмо.

Так наші мрії, заміри, бажання 
перейдуть часто в дійсність аж тоді, 
коли від себе їх відірвемо.         

