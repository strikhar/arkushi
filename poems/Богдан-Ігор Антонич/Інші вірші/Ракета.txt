Так тихо. Місяць лиш з-за хмар погляне, 
порине в чорних тіней знов тенета, 
гряде грязька, густа імла з бескета, 
повітря є гниле, липке, погане.

Нараз крайнебо від луни багряне,
вогнем угору вистрілить ракета
і задрижить, немов тремка трепета, 
мільйоном іскор в неба синь розтане.

О! Серце мріє вирватись із лона 
тяжкої дійсності, із буднів ґрунту 
в безкрає небо, в соколів околи.

Тут розсипатися в червоні грона,
в криваві розірватись букви бунту, 
на землю не вернути вже ніколи.         

