3апрягти до саней чотири чалі коні
і вчвал, і вчвал!
3аіржуть баскі бігуни на реміннім припоні, 
аж луна відіб’ється
від скал, від скал.

Труснути батогом на вітер буйний 
і вдаль, і вдаль!
Наші очі далеччю гартуймо,
а серце куймо
на сталь, на сталь.

Ударять у срібну рунь золоті копита, 
мов грім, мов грім.
Повними грудима будемо вітер пити, 
під дахом синього неба
наш дім, наш дім.

Снігів завмерлу тишу вигуком розпороти: 
нема турбот!
І сонцю ми поженемо навпроти,
бадьорі, радісні,
в галоп, в галоп.

3апрягти до саней чотири чалі коні
і вчвал, і вчвал!
Навпростець переїдемо всі перепони, 
здобудемо
життя фінал.

Розпускають коні сиві гриви, 
пара 3 уст, мов дим.
3 рвучим вітром буйногривим!
Бути вічно юним, 
вічно молодим!         

