1

Яким тинам життя притулиться?
Яка ще стріне чужина?
Ось — тиша. Ніч. Порожня вулиця.
В чужих сузір’ях вишина.

Мовчить асфальт. Я п’яний муками,
Як ніч, тиняюся без сну...
Ні. Тут ось, над отсими бруками,
Вже не зустрінути весну.


2

І раптом — лист. Даремний, зайвий,
Нещадно-пізній, мертвий лист.
...І в фантастично-давнім сяйві
Минулих літ — ми знов злились...

Ні, синю птицю не зловити.
Ви знаєте. Та й я — не гірш.
Оттак навік: кав’ярня, вітер,
Асфальт, гіркий самотній вірш,

Ворожі вулиці і тиша,
Ліхтарний хоробливий зір,
Та грізний Бог, що вічно пише
Пророчим пломенем сузір.


3

Дружина, родинний притулок
(За шибками чорний дощ),
Осяяне теплеє коло
Після безмежних прощ.

Спокійна і певна крапка:
Вечеря при білім столі,
Пестлива дитиняча лапка
І — вогник в печі не дотлів...

Ні. Все се навік — не для мене,
Простий той, кімнатний той рай.
— Все гни під саквами рамена!
— Все простори кроками край!

Крізь вітер, негоду осінню,
Хай сонце, хай місяць — оттак
Ковтатимуть далеч синю
І очі мої, і уста.         

