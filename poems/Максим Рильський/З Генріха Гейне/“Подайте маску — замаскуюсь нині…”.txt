Генріх Гейне

в перекладі Максима Рильського

Подайте маску — замаскуюсь нині
Під бідаря, щоб пишна та сволота,
Яку скрашають шовк і позолота,
Мене в своїй не числили родині.

Манер і слів дай простих, як людині,
Що їй зрідні обшарпана голота,
Бо почуття і розум неохота
Салонній віддавать балаканині.

Танцюю на німецькім маскараді
З баронами, ченцями, королями,
Не всім знайомий, друг із блазнюками.

Мечем картонним зарубати б раді
Мене пани ці — ба! Лиш маску скину, —
Весь набрід розбіжиться за хвилину