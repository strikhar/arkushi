Серед лісів — збіговисько хаток...
Від хащавин, що встали, безбережні,
Вони втекли у вишні та черешні,
З ляку в тісний стулилися гурток.

Зо всіх сторін — темнозелений мрок...
«Вкраїнці ви?» — «Ми, паночку, тутешні...»
Чи знайдете, державні дні прийдешні,
Цей межи пущ загублений куток?

Як дико тут... А що уже зимою,
Коли усе обгорне білий сон,
Коли вовки нічною чередою,

Мабуть, не раз підходять до вікон?
Яке глупе, глибокеє заглушшя —
Землі Древлян село Велика-Глуша!         

Прага, 1930