Сміх і щебети, і галас...
Десь із кожного двора
Позбиралась — позбігалась
Для розради дітвора...

Знайдеш, материне око,
Де там дочка, де синок?..
Ввесь горбок — одним потоком
Неутримливих санок...

Ой як затока та просе,
Щоб її не обминуть...
Як же хороше, морозе,
Дітям вигладив ти путь!

Цілу вулицю віддав ти
Для розгонистих потіх...
Що там вигукнуло? Авто?
— Заборонено пробіг!

Розсипають бризки сміху.
Галасують голоски...
Блискавками в іскрах снігу
Пролітають полозки...         

Прага, 1932