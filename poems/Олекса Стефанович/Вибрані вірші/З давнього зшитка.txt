Віквічно в облозі,
У борні, у тривозі, знемозі...
Серце криваве в степах десь вітрами рида:
«Ой біда, ой біда
Тій чайці-небозі...»
Віквічно в борні, в облозі.

За хмарами хмари,
То як ніч, то багрових отари...
Ще не звалила червону стіну сторона,
А вже чорна стіна
Встає, щоб ударить...
За хмарами — мури-хмари.

За гунами гуни —
І лунають чугуннії луни...
Дуднява тупотів, гуди у груди твої...
(Ой ви струни мої,
Не жахайтеся, струни!..)
За гунами — другі гуни.

Віквічно в облозі,
У борні, у тривозі, знемозі...
Серце криваве в степах десь вітрами рида:
«Ой біда, ой біда
Тій чайці-небозі...»
Віквічно в борні, в облозі.         

