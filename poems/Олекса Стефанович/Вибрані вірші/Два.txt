Вони встають живими у словах:
«Смієшся ти, а я ридаю, друже».
Як ти у них, ніхто, вкраїнська душе,
Так не сміявсь, не плакав у віках!

З того плачу котився небом жах,
Того сміху і пекло не заглуше...
Їх два було, чиє ширяння — дуже,
Чиє крило — напруга і розмах.

Та рід й земля, що праведно — суворі,
Лиш одного взяли у вартові:
Нехай згучить в чужинному соборі —

«Не мертві будьте, душі, а живі»,—
Нам із-над круч рокоче, «Заповіте»,
Твоє «вставайте, кайдани порвіте!»         

Прага, 1938