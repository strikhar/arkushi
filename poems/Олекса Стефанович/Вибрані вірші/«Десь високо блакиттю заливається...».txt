Десь високо блакиттю заливається,
Десь високо блакиттю захлинається —
Кру-кру-кру, кру-кру-кру...
Не кажи: «журавлі вибираються»,
А скажи: «це веселики з нами прощаються,
На вирій знялись, як на світлу зорю,
Срібних криків розсипали гру»,
Не кажи: «журавлі вибираються».

Будуть капати журно в твої келіхи
Дні осінні і дні снігостелихи,
Як назвеш — журавлі.
Коли ж скажеш, назвеш їх — веселики,
Пропурхнуть тобі осінь й зима, як метелики,
Дзвенітиме серце у щасті-теплі,
Буде весело навіть у млі.
Так назви ж, наголуб їх — веселики!         

Прага, 1923