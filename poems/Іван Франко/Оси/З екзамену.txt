З іспитової кімнати
Вибіг лютий кандидат;
Збіглось в сінях товариство
І давай його питать:
«Ну, а що, ти здав екзамен?
Маєш вчительський диплом?»
Він мовчить, лиш чорна хмара
Висить над його чолом.
Далі каже: «Ні, камраття,
Правди нині не зійськать!
Той професор зоології –
То тиран і лютий кат!
Три завдав мені питання,
Як закон йому велить,
Два я знав, не знав одного,
І він смів мене спалить!
– Був ти у саду? – питає.
– Був, – говорю сміло я.
– Бачив ти пчолу? – питає.
– Бачив, – кажу сміло я.
– Кілько ж ніг пчола та має?
– Ніг я їй не рахував. –
І за се одно питання
Спік мене, бодай пропав!»

13 сентября 1888