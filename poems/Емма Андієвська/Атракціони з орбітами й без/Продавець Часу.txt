Продавець часу,
Що стоїть просто
На хіднику, спершися
На гідрант,
Пропонує на вибір
Час злагоди, осяяння
І споглядання,
Та більшість покупців
Жадають
Часу гніву і помсти
За заподіяні кривди,
Які без угаву
Продукують орбіти
Ненависти та руїни.
І тому продавцеві часу
Доводиться роздаровувати
Свій неходовий товар
Мрійникам, малятам
І дивакам,
Що наближаються до нього
Верхи на мильних бульбашках,
Єдиних опірних пунктах
Серед нестабільности
Проминального.