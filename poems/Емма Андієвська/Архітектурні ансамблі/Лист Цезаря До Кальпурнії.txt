Не зовні — через серце — Рубікон.
З дороговказів краплють перли й пера.
По той бік лінії — цвіте папірус.
По цей бік — тільки лікторські різки.

Вода чи драговиння ? Не торкай,
Бо щораз глибше — і найменший порух.
Обличчя на поверхні, наче пара.
Всі вчинки, як трирема, — на мілке.

Й каганцегас, що — ковпачком — квапливість,
Муренам кинений в басейн, ще плава. —
Все — тільки сам і — тільки наодинці.

Як амфора, світило з гострим денцем.
Так близько доля — камінцем докинь.
Я ще вагаюся — між дикунів — дикун.
