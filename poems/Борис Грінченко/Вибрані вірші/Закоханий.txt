Смертні безсмертним богам моляться, знявши долоні
Вгору, і жертви несуть, палять, благаючи ласки.
Кожен благає свого бога йому пособити:
Зевса-Кроніда, отця смертним усім і безсмертним,
Чи білоруку ясну Геру, велику богиню,
Чи Аполлона-Стрільця, чи і Атену-Палладу —
Кожен благає свого бога сприяти ласкаво
В ділі йому і несе ситі на жертівник жертви.
Я ж з олімпійців одну, тільки одну я благаю.
Тільки одній я молюсь, жертви єдиній приношу:
Жертви усі ці тобі, вроди й кохання богине!
Вчуй же! Сприяй ти мені, серця богине, Кіпридо!         

1887