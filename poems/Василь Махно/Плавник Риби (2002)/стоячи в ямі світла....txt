стоячи в ямі світла – бачити порох Риму –
в свічаді води ловити погляд як рибу

бути сумним пиворізом – ходити земними луками
змією слухати порухи – мислити рухами

астрономічну теорію викласти сірниками
читати поетів Китаю – виймати з-за пазухи камінь

бачити все як яструб: зміну весни і літа
писати мовою знаків прозорою наче діти

бути рослиною – містом – жити у келії маку
вікна помешкання того вивчити наче мапу

і дивуватись з усього – і мати п’ятеро хліба –
для тих хто голоден – ламати як бублик німба

нудити світом – при світлі писати віршами повість
часом дивитись на річку – а часом ув очі псові