довго збираєшся ніби ти у команді Одіссея
– ділитимеш з ними дні –
– ощадливіше виписуватимеш слова –
хоч їх можна видряпати і на корабельній щоглі

мандрівка довга – мов рядок гекзаметра –
з якого змалювали обриси дерев’яного корабля

тільки команда незмінна:
такі умови цього плавання – такі правила
не можна скликати усіх бажаючих
– ані більше – ані менше

можна хіба що
разом із снігопадом – у колі друзів –
довго говорити про поезію
не знаючи ні її визначення
ні – тим паче – її призначення