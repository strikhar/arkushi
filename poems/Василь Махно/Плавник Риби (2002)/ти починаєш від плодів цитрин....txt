ти починаєш від плодів цитрин

знаходити вдоволення: ти пишеш
вмокаючи перо у морфій тиші
із перснем берега і кульчиком гори
човном – галерником – фонетикою риб

чи паличкою – стебельцем в ріці –
пливти в човнах повітряних: ти знаєш
завитих в сни – у биндочку Дунаю –
життя пташине стережуть ловці:
і руці золоті – і сніг в руці

чи більше самоти – прозоріша земля –

яка читає книгу наче сонник
гора та сама – порядкує сотник –
і час зітлів – і хрест стримить здаля –
все сходиться до персня – до нуля

нема вдоволень – як доволі інших
плодів які ти звідав: ти
минаєш запах і чужі сліди
краї південні – і слова тепліші
записуєш чомусь – й читаєш вірші