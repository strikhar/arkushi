хіба то світло від свічки
почорнілий сніг зимових віршів?

вони
обступали тебе – наче пси –
присвічуючи червоними язиками
– береглося навіть сірничину –

вони
– нічні птахи –
товкли дзьобами замерзлу землю
і не знаходили найменшої поживи

вони
явлена мова:
– солодка як бджола – біла як молоко –
густим кущем почерку на пустирі паперу

вони
пахуча різдв’яна солома на сосновій підлозі
квокали квочкою – прислухалися до теплих випарів

худоби у стайні: і боялися часу коли вона говорить

вони
сніг у кишенях – шипшина з іграшками ягід

прутики мідної малини – все що залишилося від оркестру

вони
сніг над водою – сніг у воді – вода

ти підгодовував зимових горобців пшеницею
з мішка який попрогризали миші

бо ті і ті мусять якось вижити