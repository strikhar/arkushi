сніг прийде — мов лисиця у сні
білий сам і лисиця біла
— і риба в зерні —
— і зерно у дельфіні згоріло —

лис не сам — бо небесна вода
дном приклеїна — флейтою й звуком
— ну й сітей намотав —
самоти — слів із цукром

те що там написав — що рука
заховала від вітру — що може
дзьобом яструба повідмикав
— і замкнеш — і не зложеш

ні за яким порядком — й персти
й знаки кажуть: на цьому віку
все що можна в зерні принести
— на лисиці ріку —

а слова що лише з мішковин
сам: зерно й виноградар
— флейта хвилин —
— попіл саду —

чом частіше у дверях двійник
об’явившись — лукаво зникає?
— і вже меншає ліній — а в них
— більше таїн¬ —

і пояснень нема — хто мете
попіл той — що чекає
— і який тебе вітер — у що покладе
— бо немає —