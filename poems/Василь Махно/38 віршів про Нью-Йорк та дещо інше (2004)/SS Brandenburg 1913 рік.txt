Корабель SS Brandenburg вирушає у плавання 1913 року з Бремена — на борту 944 пасажири —
зі списку пасажирів видно що майже уся Европа пливе до Америки
пливуть росіяни — євреї — серби — хорвати — литовці — угорці —
і рутенці — сиріч українці — з Галичини громадяни Австро-Угорщини
Може це була мітологічна Европа яка рятувалася на бикові
що називався SS Brandenburg?

Корабель пливе до Філадельфії

Серед пасажирів є дві молодесенькі дівчини:
Махно Єва 18 років неодружена
місце зупинки в Америці — Детройт
та Зєнь Анастасія 18 років неодружена місце остаточної зупинки — Філадельфія,
обидві з села Дубно що неподалік Лєжайська.

З того села походить мій батько
знаю що родини Махнів і Зєнів були у близькому породичанні

Можу тільки здогадуватись як вони виїзджали з Дубна — мабуть до Кракова —
а звідти залізницею до Бремена
може до Кракова вони доїхали кіньми

У Бремені ступивши на корабель — отримали найдешевші каюти —
і вперше — побачивши океан — були занепокоєні подорожжю

але молодість і магічне слово Америка додавали їм упевнености

та ще недвозначні погляди їхніх ровесників може Спілберґів може Обрадовичів

переконували у тому що потрібно триматися осібно та ні з ким не розмовляти
так — зрештою — їм наказували вдома

та різноплеменна Европа їла — сміялася — тужила — кохалася

діти ганяли роздивляючись Атлантику — чайок — альбатросів — океанічний захід сонця

багатьох нудило і вони блювали

Минув перший тиждень мандрівки
помалу оговталися
перезнайомились і починали оповідати хто куди їде до кого і якою є Америка в їхній уяві

Єва і Анастасія може зійшлися з поляками а може з євреями
з їхніх околиць бо ті два тижні національність не має жодного значення
усі вони пасажири SS Brandenburg і це їхній дім — земля — країна

Єву вподобав молодий серб
Анастасію — угорець

щовечора ці четверо молодих людей дихали солоним океанічним повітрям
і їхні поцілунки були також солоні

До Філадельфії SS Brandenburg щасливо доплив 3 травня 1913 року

усі пасажири обліпили поруччя на палубі видивляючись на берег

спочатку їх вишикували і перепускали згідно з документами
ретельно перевіряючи записи у пашпортах і корабельних списках
потім медики пересвідчувалися чи не привіз хтось із них якоїсь хвороби:
чоловіків і жінок роздягали оглядаючи їхні тіла

вперше молоді незаймані тіла Єви й Анастасії обмацували чужі руки та свердлили чужі очі
дивною мовою про щось говорили і щось записували
скінчивши ці процедури їх випустили на берег

— як відомо — Єва їхала до Детройту, а Анастасія залишалася у Філадельфії

серб і угорець зникли й дівчата з ними так і не попрощались

мовчки стояли Єва і Анастасія перед двірцем у Філадельфії

через 32 роки зникне українське село Дубно
ні воно залишиться на мапі як Debno
але всіх українців за лічені години посадять у товарняки і вивезуть на Схід
у такий спосіб мій дідо по батьковій лінії приб’ється на Тернопільщину з п’ятьма дітьми
їх поселять у найгіршу хату з вибитими вікнами саме грудневої пори

місцеві довго будуть сторонитися їх: діти будуть дражнити їхню говірку —
а дорослі косо зиркати у їхніх бік — приблуди чого приїхали?

коли мій батько одружуватиметься з моєю мамою — місцевою з діда-прадіда —
то родина матері довго сторонитиметься переселенця-зятя

1964 року мені вдасться народитися
щоби згодом описати подорож Єви й Анастасії кораблем
SS Brandenburg
уже в Нью-Йорку
додавши кілька скупих переказів родини по лінії батька

Єва Махно й Анастасія Зєнь мабуть уже померли
залишившись:
двома рядками у списку пасажирів корабля SS Brandenburg
двома чорними нитками латинських букв
двома чорними смужками диму
попелом і сіллю

зеленою золою цього вірша

важким зітханням споночілої Атлантики