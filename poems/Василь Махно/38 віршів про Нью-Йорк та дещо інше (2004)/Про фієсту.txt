час — схоже — залежався у крамниці м’ясника
— відтятий язик бугая — який привезли минулого тижня
з півночі — з Чикаґо — з тих хрестоматійних боєнь 30-их
він лежить хрипливим голосом смерті — важким півторакілограмовим голосом
видобутим м’ясарем із великого тіла тварини

його хотіли продати одній з латиноамериканських компаній
яка влаштовувала фієсти і скуповувала худобу в південних штатах
але фермер знайшов вигіднішого покупця
і бугаєві — який щороку покривав половину фермерського стада —
не судилося стати жертвою фієсти — бути пришпиленим — наче рідкісний метелик — збожеволілим зоологом —
не судилося бути освистаним публікою на арені засипаного піском
латиноамериканського міста

в якому мешканці цілий рік готуються до свята:
чоловіки — покурюючи товсті сиґари з-під широких капелюхів
у чоботях зі скошеними обцасами — ліниво перекидуються словами
про фієсту — вважаючи що власне це і є чоловічою справою убивати бугаїв —
жінки та дівчата одягнуть яскраві спідниці — металеві прикраси
поїдуть до більшого міста купити дешеві парфуми і не звертатимуть увагу на дурні балачки чоловіків під широким деревом — єдиним у їхній околиці —
а діти запасаються дрібничками на випадок приїзду іноземців
вони складають засушених черепах — видлубавши прив’яле м’ясо —
з якого зварили суп — а решту з’їли бездомні пси — черепахи користуюються особливим попитом

о гарячі ритми місцевої музики:
звуки наче лантухи з піском що кидають вам у спини
звуки наче голки кактусів що проколюють грубу одежу і шкіру
звуки наче гострий кетчуп яким поливають кожну страву

м’ясарі розчетвертували це свято

вони: випередили хлопця у розшитому золотом костюмі який — наче зоолог — вправляється
у нанизуванні на спис бугаїв вагою — принаймні — з півтонни

вони: залишили чоловіків під деревом у безконечній розмові про фієсту якої ніколи не буде

вони: образили жінок і дівчат які все-таки поїхали до більшого міста — накупивши спідниць і прикрас — але ніколи їх не одягнуть

вони: залишили висушених черепах — поскладаних вавилонською вежею —
і дітлахів біля ситих приблудних псів

усе це можна згорнути у мішечку споминів як це робить подорожній із сіллю
аби вистарчило на довше