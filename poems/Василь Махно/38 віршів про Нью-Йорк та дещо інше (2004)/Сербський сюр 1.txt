Мілеті Продановичу

ресторан на березі Дунаю
— рибних страв і білого вина —
музика яка нам промиває
мову — що рибиною літає —
й оком срібним дивиться вона
і тріпоче плавником — дурна

рок-н-рол місцевого розливу
сербських слів намішано й чужих
риба є — ми патраємо рибу
черево її — і в оці — шиба
пий вино — чужинче — і кажи:
корисно вживати з риби жир

пий вино у просторі балканськім
— пахне виноград і дим війни —
думає-гадає реґент данський
біліярдні кулі педерастські
мне в кишенях — і читає сни
павичева секта і сини

площею Республіки князь Мілош
разом з псами голубів шуга
і повія з очерету тіло
вигинає
і сезон осіннього відстрілу
починає впевнена шульга
(це для тих хто нині ловить ґав)

в “Руски цар” Еміра Кустурици
може прийде князь і партизан
і на трьох розлиють сливовицю
спохмеліють молоді дівиці
й фольклором дивним цап/коза
крутять фільм що крутиться назад

андеґраунд під рікою Сава
міт що здитинів і з часом зжовк
що тепер лиш попиває каву
і царів змальовану поставу
пожерає — наче землю — вовк
пожинає очерет свічок