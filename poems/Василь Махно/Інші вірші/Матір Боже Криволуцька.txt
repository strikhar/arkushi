Стрийна принесла віcтку що в Криволуці об’явилася Матір Божа
це та – пояснила мені бабця Анна - яку ми бачили в церкві
і якій присвічували щороку віхтями запаленої соломи, щоб вона змогла втекти до Єгипту
Матір Божа з Йосипом втікала до Єгипту - а ми в Базарі освітлювали їй шлях
щороку вона втікала і щороку ми їй присвічували.

Ми загнали до хліва курей
і заховали старий поіржавілий ровер з одним колесом - яким Федьо їздив до школи
тепер Федьо був у війську - а ровер розібрали на запчастини – лише рама з колесом
але все одно шкода сказала бабця – і подивилася на небо виглядаючи дощу
дощ їй був не потрібен - бо хата разом із вікнами була обвішана висохлим тютюном
який щороку ми здавали до колгоспу.

Бабця дістала шалінову хустину з ружами - вдягнула білу сорочку- і взяла полатану сумку
з якою ходила до склепу по хліб і помідори - кажучи що води нап’ємося в полі з джерела або
біля Червоної керниці - запихаючи у сумку порожню фляшку з-під горілки з надщербленою шийкою
та помащений смальцем хліб - на випадок перекусити

Стрийну ми наздогнали біля Червоної керниці -вона була в сандалях - квітчастій спідниці -
з такою ж сумкою вервечкою та хустинкою -в яку поклала гроші
за якийсь час проминули Криволуцький кінець і вийшли на польову дорогу
разом із жайворонками маками і підгорілою стернею по якій ще ходили останні бузьки
наче фельдшери

До Криволуки потрібно були йти три кілометри - бабця зі стрийною увесь говорили
згадували Ісуса і молилися - обмінюючись також новинами про тютюн і бараболю -
із їхньої розмови я дізнався що скоро буде війна - а наш Федьо у війську – і що риба в ставі
спливала черевом догори - а на курей впала якась пошесть - і що людина є смертна
і все це за наші гріхи

побачити Матір Божу у Криволуці мені заважало кілька десятків жінок
які співали побожні пісні біля місця з іконою і польовими квітами
ми простояли так з годину - я почав вередувати що хочу додому - а бабця згадала про тютюн
який ще потрібно буде занести до стодоли - а вже починало сутеніти
і жайвори польові наковтавшись серпневої прохолоди замовкали

накінець стрийна сказала що Страшного суду не минути
і бабця з нею погодилася

а я тримався за бабцину руку боячись за наш тютюн кури і одноколісний ровер
за який Федьо буде сваритися - коли повернеться з війська

бо те нещасне колесо я виміняв на пачку сигарет