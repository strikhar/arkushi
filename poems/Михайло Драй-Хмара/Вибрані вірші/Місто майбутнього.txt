Півкола, прямокутники, квадрати;
будинки із бетону, криці й скла;
скрізь радіомузика, автомати,
і над усім — звитяжний знак числа.

Кругом сади. На їхні пишні шати
спадає водограїв срібна мла,
а з неба, де горять ясні блавати,
спливає золотиста мушмала.

Тут мешкає одна сім´я-громада,
де слів — в´язниця, люпанар і кат —
не знають, і де кожен день — відрада.

Кинджала не кривавить помста й зрада:
братерство тут найвищий маєстат,
а можний розум — всеєдина влада.