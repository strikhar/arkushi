Гуси чи лебеді в небі пливуть,
Там, угорі, наді мною?!
В сонці купаються, промені п’ють,
В бризках квітки-самоцвіти цвітуть,
Як на Вкраїні весною.

Хмари, чи гуси, чи лебеді там!
Звідки вони налетіли?
Серце хотілось би кинути вам,
Льот ваш звернути звеліти вітрам,
Щоб на Вкраїну летіли.

Ой, полетіть у мій край, полетіть!
Чорного смутку напийтесь,
Зранене серце моє однесіть,
Слізьми моїми пустелі зросіть,
Кров’ю моєю розлийтесь!         

6.ІХ.1923