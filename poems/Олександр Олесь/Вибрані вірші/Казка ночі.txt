Ти заснула, мила? встань!
Ніч навколо — срібне море!
Мила, вийди, виплинь в море...
Ти заснула, мила? встань!

Вдень ходив я по земли,
А ходжу по дну морському...
Що це?! сон?! по дну морському!
Вдень ходив я по земли.

Що за диво?! десь на дні...
Як то може? в’ється річка!..
Під водою в’ється річка!..
Що за диво десь на дні.

Білі яблуні цвітуть...
Їхня пахощ — хвилі моря...
Десь на дні ясного моря
Білі яблуні цвітуть!

Будь русалкою в цю ніч!
Сядь, схились і слухай пісню.
Я зложу шалену пісню...
Будь русалкою в цю ніч!

Чуєш — кличуть солов’ї
З хати — в казку, з ліжка в море...
Мила, вийди, виплинь в море,—
Чуєш? кличуть солов’ї!

1906