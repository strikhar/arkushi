Місяць квітень! Боже мій!
Скільки сонячних надій
Він мені колись давав,
Як лугам — квіток і трав,
Там, в країні дорогій.

А тепер я сльози ллю!
Б’ються в голову мою,
Як сполохані круки,
Все гадки, гадки, гадки —
Що там, в бідному краю?..

В снах... боюся я вже їх...
Все я чую плач і сміх,
Божевільний хтось кричить...
Ах, не муч, не смійся, цить,
Не роз’ятрюй ран моїх!..

Місяць квітень! Скільки літ
Сипав він у душу цвіт,
Як вишневий білий сад,
А тепер, як листопад...
День не день, і світ не світ.         

1920