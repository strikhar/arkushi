Хвала і честь вам, гречкосії!
В холодну зиму на полях
Вас безліч падало в боях
За славу мачухи Росії.

А що, як інший час настане,
Коли застогнуть буруни,
І рідна Мати із труни
Рабою-страдницею встане?

О, ви, що там не чули зради
І проливали братню кров,
Чи тут ви йти готові знов
На смерть, на бій, на барикади?

Чи перший крик і брязкіт зброї
Розвіє всіх вас по кутках,
І Воля з прапором в руках
Впаде за вас без вас, герої?..

І Україні скрутять руки,
В залізо знову закують,
Їй в саму душу наплюють
І поведуть на глум, на муки...

О ні! Тоді за вас каміння
На цілий всесвіт закричить...
Порветься в Господа терпіння,
І сам Господь з мечем злетить!         

1915