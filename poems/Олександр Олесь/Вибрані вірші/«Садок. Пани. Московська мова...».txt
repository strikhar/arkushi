Садок. Пани. Московська мова...
Веселі жарти, крики, сміх...
Майовий день. Квітки і трави.
Весна навколо і у всіх.

І нагло пісня України,
Смутні слова Старовини
За панським садом затужили,
Як тужить вітер восени.

То, може, наймичка-селянка,
Крізь тин набачившись панів,
Пішла і пісню заспівала,
І душу втілила у спів.

І був то плач, благання, крики,
Немов хтось бігав, бився, звав,
І тяжко плакав над труною,
І руки з розпачу ламав.

Немов зруйнованого краю
З могили скорбний дух устав
І від розпуки і безсилля,
Закривши очі, заридав.
.  .  .  .  .  .  .  .  .  .  .  .  .  .  .  .  .  .  .  .  .  
І довго наймичка тужила,
Та заспівали щось пани,
І їхня пісня заглушила
Кривавий плач Старовини.         

