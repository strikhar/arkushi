Розцвіли дзвіночки-квіти.
Ніжні дзвони із блакиті!..
Сонце море сонця ллє...
Хтось у дзвони тихо б’є...

Хтось у дзвони тихо дзвоне,
Бог чи коник степовий,—
Я не знаю: в травах тоне
Той дзвонарик світовий.

Я молюся небесам.
Віра в мене дужча криці,—
Степ — один суцільний храм!
Скрізь церкви, церкви, дзвіниці,
Співи, дзвони, фіміам.

Я молюсь. Душа моя
Скрізь в повітрі розлилася...
Степом, небом пройнялася.
Світ в мені і в світі я.         

