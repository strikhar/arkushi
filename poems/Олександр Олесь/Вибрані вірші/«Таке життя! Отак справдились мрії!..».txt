Таке життя! Отак справдились мрії!
І напівсни — передчуття,
Як світ, прекрасного життя,
Що тільки в снах дитячих мріє.

Брехня, насильство, зрада, кров
Мене каміннями зустріли,
Вп’ялися в мозок, в серце стріли,
І з верхогір я вниз пішов.

Пішов туди, де регіт дикий
Душив ридання, стогін, крики,
І крізь туман я вгледів там,
Як плакав Бог, безсилий сам.

І Бог обняв мене крилом,
І вийшли ми, змагання повні,
І вдвох боролися зі злом,
Аж доки впали непритомні.         

25.IV.1924