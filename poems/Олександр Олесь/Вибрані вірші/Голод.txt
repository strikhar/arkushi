І

Проклятий, збуджений громами,
Підвівся, встав з землі
І зарипів голодними зубами
В гнилій кривавій млі.

І він пішов, нестриманий, полями
До міст, до сіл, до хуторів.
Він нападав на все без тями —
І все без тями гриз і їв.

Він розривав бика руками,
Вівцю, як хліба шмат, ковтав,
Дітей малих з’їдав з кістками.
Не обминав дерев і трав.

Все з’їв. Тікали — не спаслися;
Догнав у горах, у лісах,
А тих, що в муках розп’ялися,
Він з’їв, голодний, на хрестах.

І враз самий лишився у пустелі,
Всміхнувсь, зітхнув, на гору зліз
І написав огнем на скелі:
«Хліб, мир і воля — наш девіз».         

29.ІІІ.1922