Як камінь — серце. Крига в крові...
Думки безкрилі — на землі.
Квітки, неначе паперові,
Весна чи осінь в сірій млі...

Вернути б молодості роки!
Усе б, як в казці, ожило,
В долину б бризнули потоки,
У душу — сяйво і тепло.

Квітки б задихали пахуче,
Почувся б спів шовкових трав,
А вітер буйний і жагучий
Про мавку б в лісі розказав.

А солов’ї? Всю ніч до краю
Сльозами б щастя залили,
Усе б замовкло серед гаю,
Зітхнули б чайками орли.

Думки б полинули пташками
Її шукати по світах,
Барвінком слатись під ногами,
Цвісти квітками на устах;

В огні то з неба, то з безодні
Пісні пісень співати їй,
Їй, недосяжній і холодній,
Але моїй, лише моїй...

Вернути б молодість...         

10.VІ.1928