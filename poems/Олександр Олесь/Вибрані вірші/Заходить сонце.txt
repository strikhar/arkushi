Праворуч — сонце і пожежі!
Палають гір високих вежі,
Палають хвилі вогняні,
І хмари в димі і огні.

Ліворуч — сиза казка ночі,
Чиїсь ласкаві ніжні очі,
Чиїсь зітхання, шелест, шум,
І тихий стогін, тихий сум.

Ліворуч — місяць ллє проміння,
І на воді горить каміння...
Ліворуч — місяць іскри ллє,
Мов в небі золото кує.

Ліворуч — місяць сплів мережку
І застилає нею стежку,
Мов зараз буде в млі ясній
Цариця ночі йти по ній.

... Погасли хвилі, гори, хмари,—
І над землею в’ються чари,
І над землею в’ються сни...
Забудься, серце, і засни...

Італія. 1913