Лукавий, хитрий був дідок,
Любив неправду й зраду...
Закликав німців в наш куток,
Звалив Центральну раду.

Земельку дав і одібрав,
(Хоч панству жиру збавив),
В мішок республіку сховав
І гетьмана наставив.

З Москви привіз нам москалів
І фахівців до біса!
«Союзи», «спілки» смачно з’їв
І дав нам Протофіса.

За щось студентів розстріляв
І вихваляв злочинців,
Устами Келлера сказав:
«Немає українців!»

А десь на селах, по лісах
Ховав у землю зброю,
І гнів розпалював в серцях,
І звав селян до бою.         

