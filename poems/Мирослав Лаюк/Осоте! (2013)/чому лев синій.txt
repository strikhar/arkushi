мертвий лев на площі святого марка
його побачили після повені
ти будеш боліти вище карка
якщо твої очі левом повні

синій лев на площі святого марка
не стій у воді бо до ніг приростають мідії
не стій на землі 
бо до губ приростає цигарка
а вгорі небеса розквітають як індія

ти будеш текти — 
як колись — від минулого
мов бабка від коропа й короп від солі
і в синім соборі тебе притулять
набухлі груди якоїсь святої

і певне не варто вже далі бігти
застигнути мов скам'янілий короп
щоб разом з левом собором і містом
по міліметру 
ставати 
морем
