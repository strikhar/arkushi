дякую страхові за можливість бігти
точніше за можливість втікати
така можливість останнім часом дається
рідко

впевнений у його жіночому началі — 
чоловік не здатен на такий виклик 
чоловік не здатен на заклик 
до самобичування і холодного як лезо 
спостерігання за цим чоловік не здатен

іноді я стою і не можу поворухнутися 
коропи теж стоять на глибинах
кам'яними статуями
але їхня скульптурність текуча

дерева теж стоять але 
насправді ростуть від страху померти
каміння воно теж боїться але дуже
повільно
хіба пісковик трохи швидше

але мій спокій то щось інше
то як авраамова впевненість
але мій спокій — то мовчання і крик
водночас то наче так має бути

і сьогодні 
коли врешті знаємо правду
дякую страхові за можливість
переслідувати
