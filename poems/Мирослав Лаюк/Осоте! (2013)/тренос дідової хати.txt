ось мить: порожнє все 
зі стін зняли ікони
прапредки зі світлин устали і пішли
за ребрами душа б'є в мідносердні дзвони
дзвіниці на горі де хмари як воли

ось мить: 
сховався бог за комином із кахель 
і плаче як малий і кахлі світло тчуть
і плаче крізь дощів туберкульозний кашель
і кахлі кожен нерв тавром старим печуть

аж хата наче бомж 
хтось вікнам вибив зуби
ніхто сюди не йди тут більше не живуть
і душі вийшли геть немов дерева з зрубу
і впав останній дуб бо то не ваша путь

півзливи на даху а пів — стече у вени
крап-крапає згори в ікони в піч в кути
і тільки щось щемить 
хрипким вселиким треном
сидить на лаві бог 
сидить не хоче йти
