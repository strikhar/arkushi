п'яний дід іде з чайної він не хитається 
але підспівує
несе бабі шоколаду з крамниці — 
аби задобрити
але вона не піддасться і довго буде 
ображатися
і їсти на стіл сьогодні не подасть 
але насправді дід у чайній наївся

п'яний дід розкаже мені багато 
про свою молодість
і про те як вполювати ведмедя без рушниці
і про бабиних залицяльників
а також про те 
що літа вже не ті

потім він вляжеться на канапі й захропе
і посеред ночі часто ходитиме пити води 
і зачепить бабине начиння
що розсиплеться з гуркотом на підлозі

а баба нервово стискатиме зуби:
шляґ би ки трафив анкологіку
нехаре ти собачя аби кі очі вілізли
аби кі гад на довбню скочів 
та аби кі пожєріста впекла

а він думатиме
ика ж уна мене файна — 
єк красна ружя
і добря єк бануш
з таков і вмерти в один день 
не гріх
