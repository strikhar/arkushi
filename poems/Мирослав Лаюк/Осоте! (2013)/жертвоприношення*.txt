о дерев'яний аврааме 
що вбиває дерев'яного ісаака
о майстре пінзелю котрі були і не були
вас забагато 
у цьому просторі — у цьому просторі 
від сузір'я подорожника до сузір'я лева
вас забагато у цьому червоно-отруйному
і несамовитому танку 
повітря 
вас просто дуже-дуже забагато

вийдіть прошу вас геть 
покиньте це приміщення
я вас благаю на колінах
як ви благали господа доводячи йому свою 
відданість
на одній зі старозавітних гір 
чи у соборі святого юра
вийдіть — щоб ніхто не міг більше побачити 
ваші гострі контури ваші тваринні погляди — 
погляди безтурботних козуль

о дерев'яний аврааме що вбиває
дерев'яного ісаака
о майстре пінзелю
котрі були і не були
вийдіть серед ночі 
коли пави у клітях тремтітимуть
перед привидом лиса

коли розцвітатимуть бузки і магнолії
коли тріскатимуть 
урійські гранати над євфратом
вийдіть такі всі в золоті щоб ніхто не бачив
навіть той
там
щоб він теж 
був під сумнівом

*«Жертвоприношення Авраама» — скульптура Івана Георга Пінзеля (XVIII ст.)
