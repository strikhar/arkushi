шкіра осоту мені до душі
під шкірою осоту немає нічого
навіть легенів і бронхів
навіть печінки навіть нирки хоча б однієї
а особливо немає серця

я заздрю тобі осоте

заздрив тобі завжди ще тоді
коли курив суху твою шкіру
з хлопцями подалі від батьківських очей
у високих бур'янах

заздрю 
коли зриваю тобі голови просто йдучи 
стежкою
коли вбиваю тебе заздрю

я заздрив тобі завжди
і тепер заздрю 
і обіцяю що буду заздрити
ти зелена зухвала шкіро
ти ченче байдужості 

ти!