коли померла прабаба корнелія
випав сніг такий що діватися було нікуди
хіба ходити з заплющеними очима

вона стояла над піччю варила бульйон
і щойно згорнулася куряча кров – прабаба упала
а потім пішов сніг

жінки шепталися про те як корнеля виходила надвір
і – сонячно чи хмарно – проклинала погоду
голосно на всі горби

і коли чоловіки до цвинтаря розчистили дорогу
то обернулися назад і зрозуміли 
що нічого не розчистили
бо ішов не тільки сніг неба 
а й сніг землі

але це таке – буває
головне – казав дід петро її син –
що сніг із того часу не зупинявся –
він кожного дня і кожної ночі йде – а ми й не помічаємо

а я питав: як це не зупинився – 
глянь у вікно там же літо
а він відповідав: і нащо ти до школи ходиш?!
нічого ти не розумієш 
байстре
