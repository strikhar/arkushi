ложкою копали молоду картоплю
аби не розбивати всього куща
забирати велику й залишати малу рости

але ми підкопували тополю під школою
на кожній перерві
ми підкопували тополю під школою
аби вона впала й завалила це все до біса

наші однокласники грали у весілля
де ми мали бути батьком і гостем
але ми підкопували тополю
вони вже грали у народження дітей і хрестини
де ми мали бути акушером і священиком 
але ми підкопували тополю

ми не любили її
її огидних як розчавлений хрущ бруньок
її пуху який ліз у ніздрі
її висоти

але ми підкопували тополю
як гріх нашого народження
через який усі ці страждання

–

я прийшов недавно туди
де школа ціла
а яма нашого дитинства заросла 

і тополя – 
уся вища
