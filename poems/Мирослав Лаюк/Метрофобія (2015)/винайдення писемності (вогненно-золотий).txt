глянь
глянь яка красива наша богородиця
у неї така біла шкіра
у неї пурпуровий мак у волоссі
у неї пурпуровий мак між грудей
яка ж вона красива – наша богородиця
яка ж вона гарна

стоїть біля футбольного майданчика 
і м’яч закочується їй до ніг
а вона не нахиляється щоб забрати його 
і занести в кабінет завуча
вона не дорікає: поб’єте собі діти лікті
штани нові порвете
і взагалі – вам треба йти робити домашнє завдання
вчити формулу площі та радіуса сфери

ні
вона така красива
у неї пурпуровий мак між грудей
вона не робить усієї цієї гидоти 
вона просто дає пас
чорною маленькою туфелькою
