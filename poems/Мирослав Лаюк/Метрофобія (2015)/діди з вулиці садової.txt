отаке: на вулиці садовій проживає двадцять сім дідів
є ще двадцять восьмий – дід григорій але він до списку не хотів

дід іван на турніку вже зрана – може сорок сім за один раз
дід іван сусід спортсмена-йвана ремонтує зятеві камаз
дід левко вже не сидить за вбивство – бо амністували із тюрми
дід сергій кричить на бабу христю щоб вона не гупала дверми
дід олег стругає внуку шаблю – витирає піт густий з брови
дід андрій рахує вголос краплі – дід андрій: спасибі що живий
дід микола з ранку і до ночі слухає радєйко і сопе
дід юрко згадав поїздку в сочі в сімдесят четвертому – в купе! 
дід тарас завів нову любаску – пишногруду ясочку гнучку
дід мишко сміється із тараса – пасія молодша за дочку 
дід марко жаліється на серце дід прокіп не зве себе старим
дід артур досипав в зупу перцю дід василь триндить про газ і крим 
дід михайло спить а дід володя тягне з гаража михайла лом
щоб залізо здати діду боді – той скуповує металолом
дід павло ян лев матвій гаврило ще петро петро – петро ще раз 
у лікарні: вчора перепили – вчора ж павла вчора ж день петра
дід онуфрій вбив стару вівчарку – захворіла мучилась – стара 

дід дмитро не доживе до ранку сам не ходить навіть до відра
марить – скло розбив – зятьок дмитровий 
йде міняти шибку від вікна 
лиш дмитро живе не на садовій – там уже початок ірчана
