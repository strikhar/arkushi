мовлю що дерево є деревом а людина людиною
і що дерево не є людиною а людина не є деревом
називаю різні породи і якості різні букви складаю в гасла 

але трепета
тобто осика на одному з уроків біології чи ботаніки
рано чи пізно виявиться березою 
і проб’ється кількома кілками на краю футбольного поля
куди м’яч рідко закочується

вчитель хімії ідіот вчитель алгебри дебіл
вчителька астрономії молодець вчителька малювання оу-є
вчителька безпеки життєдіяльності небезпечна
вчителька англійської мови нічого не знає про це життя
вчитель німецької мови гітлер капут 
вчитель інформатики алкаш 
вчителька літератури наречена пушкіна
вчителька історії перед якою я маю борги на відміну від… 

–

я мовлю бо хочу образити якомога більше людей 
я мовлю бо хочу облагородити якомога більше дерев
я мовлю бо хочу образити якомога більше людей 
але вони не вміють читати
жоден жодна жодне з них не вміє читати

мовлю
але моє слово не виправить помилки 
воно навіть не назве їх
береза не є березою 
слово моє словом не є
