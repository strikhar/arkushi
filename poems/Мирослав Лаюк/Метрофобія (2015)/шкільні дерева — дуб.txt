ріс так що розривав надвоє кисень
і ріками тік кровавий озон (о2- о3)
ріс так що прибивав усі рослини під собою
щороку давав життя тисячі малих дубків
але до осені нещадно убивав їх усіх як старий бог

це на тебе тикала вчителька 
з вікна кабінету світової літератури
коли говорила про символіку у «війні і мирі» – 
романі-епопеї на історичну тему графа толстого
вона трактувала епізод де князь андрій думав
що дуб тисячу разів правий
«нехай інші молоді знову піддаються на цей обман
а ми знаємо життя – життя закінчене!»

а я на загальній фотографії хлопців мого класу
єдиний із дванадцяти 
хто не дивиться у об’єктив
бо зирить на гілля 
яке ти простяг над шифером другого корпусу
і з твого гілля вилітають дикі голуби

ми виросли під тобою дубе –
колись
один із нас
зрубає тебе
