тут навіть не треба 
ебонітової палички котру учитель фізики тре в шерсть 
чи піднімання волосся на його сивому атомові голови
коли в клас заходять голі ніжки –
(вони звали це радаром) 
ні – йому достатньо наголосити 
бόндар як бондáр 

ну чого ви всі смієтеся? це не нормально
чого ви смієтеся?!
з пальця теж будете?
він показує свого мізинця – 
і всі регочуть

а потім цілий клас на три-чотири
показує двадцять вісім мізинців –
і він
педагог від бога
учитель вищої категорії
не може стриматися
