Усе частіше почали повертатися і розказувати –
ті. Нагадувати дідусів і бабусь, людей з історією, 
що так само говорять про пережите, 
неймовірні факти й притчі, хочуть, аби їх слухали, 
ставили уточнювальні питання, підтакували.

Один такий на вокзалі, з пов’язкою навколо голови, 
розповідав про музиканта, який привіз на війну скрипку 
і, коли не було боїв, грав, в інший час – брав зброю і бився. 
Якось він кинув автомат у ковилу, витяг з чохла скрипку – 
і заграв дуже сильно, як бог. І вороги почали падати, 
просто ніби від куль. …Та успіх був недовгим, 
бо на боці чужих теж воював скрипаль, теж дуже добрий, 
він побіг у свій табір за інструментом, а потім почав грати 
ту саму мелодію – і падали вже наші.

І так ці двоє грали, аж поки навколо них не стало
нікого живого. Бо музика не знає, де добро, а де зло.

…Ну? Може, хтось хоче йому заперечити? Хто наважиться?

Чоловік на вокзалі також висловив думку, що тяга до війни –
таки в природі людській. Бо якщо людина захоче, 
то, навіть взявши музику до рук, – убиватиме.

Хто має що заперечити? 
