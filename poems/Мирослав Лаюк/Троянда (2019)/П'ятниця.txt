Буде такий час, коли все закінчиться,
і тоді якоїсь суботи ріки доведеться повертати назад,
як старих, котрі переплутали екскурсійні групи.
Зелені сукні полів ми порозвішуємо 
на високовольтні проводи у середу. 
І тоді на дні озера дивитимемося на себе у дзеркало,
рахуватимемо зморшки: ой, яка страшна втома...

І тоді не буде людей, тільки ландшафти; люди – 
вічно незмінні. Від понеділка до неділі, 
від сьогодні до часів Геракліта  
з вершка он тієї гори скотився метр каміння. 
Буде такий час, коли все закінчиться, 
і тоді доведеться повертати назад: 
склеювати червоні горнята у білий горошок, 
відновлювати лісонасадження,
у четвер зичити в сусідів викрутку, 
у вівторок купувати в магазині лампочки, 
а в п’ятницю

заводити нового кота
і називати його так само,
як і старого.
