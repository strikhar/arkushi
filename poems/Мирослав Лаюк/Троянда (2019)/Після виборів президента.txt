Учора вони вдруге обрали президента. А що ти? 
Учора вважав себе котом (божечку, дитині чотири роки – 
все у неї нормально з психікою). А сьогодні – 
о четвертій, переступивши сплячі тіла, 
потягнув усі каструлі надвір, щоб наповнити їх ґрунтом.  
З поля й підлісся, які належали  до твого королівства, 
приніс липку розторопшу, дзвіночки, плаун – 
і зарив у посуд. Із холодильника дістав скіпетр –  
курячу лапу з чотирма пальцями: дивовижна рослина! 
Однак усе це не хотіло рости, падало на стінки посудин, 
як шиї мертвих лебедів. 
 
Якби мене запитали, що таке поезія, відповів би, що оце – 
садити зірвані рослини у горшки. 

Відповідь не годиться? Тоді додам: 
поезія нагадує мишей, кротиків  і землерийок, 
які коти приносять на поріг своїм господарям. 
Нікому тих гризунів не потрібно, 
втім це не може не викликати поблажливого захоплення.  
Або навпаки: «Знов чортяка приніс мені цих щурів, 
поганий, поганий кіт!»  

І ця відповідь не годиться? А якщо я скажу, 
що куряча лапа таки проросла?
