Ми оголювалися і навіть не знали, що так не можна. 
Я забув, я забув. Ми самі придумували ігри.
Ми слухали шастання вершників над нами. 
Я забув, я забув. Ми придумували мені ім’я, 
ми позбавляли мене імені. Я забув, я забув. 
Ми обіцяли легко пробачати й любити знову. 
Я забув, я забув. Ми обіцяли, що приймемо Засліплення 
як дар. Ми обіцяли світитися, ніби сірник, що догорає, 
а від нього підпалюють інший сірник. Я забув, 
я забув. І став такий холодний, 

що таким холодним може бути тільки друге серце, 
в якому лиш крижинки нот 
створеної тобою музики. Забув.

І я став такий зрячий, 
що побачив Засліплення збоку, ніби душа, 
що зрить своє тіло на простирадлі. І я забув.

Я забув, я забув.
