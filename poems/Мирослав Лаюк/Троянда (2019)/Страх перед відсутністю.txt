Самопародія, як у поетів:
дерево родить так, що не витримує ваги плодів 
і розчахується.

Коли з середини літа і до кінця спек 
у містах опадають плоди – абрикоси, шовковиця – 
вони приносять тільки сморід і комашню, 
тільки клопоти для прибиральників.
А коли плоди опадають там, де їх більше не збирають, 
я питаю: для чого взагалі рости? Для чого родити там, 
де не ходить ні звір, ні птах, ні дух? –  що є, що нема.

Можна дійти ще далі, так далі, що краще було не заходити: 
то для чого дерева? …Ну для чого дерева? 
Ударся головою об стіну, бо вже не розумієш, 
хто тут дійсно дурний.

Але що таке користь, як не одне з дерев біля шосе?
Що таке дерево, як не страх перед відсутністю дерева?
І любов – страх перед відсутністю любові.

І поезія – чи не страх
перед відсутністю поезії?
