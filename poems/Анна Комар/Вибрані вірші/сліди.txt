перейди мені сон. на порозі зніми взуття 
залиши свої білі сліди — мовчазні, босоногі 
мені все ще здається: наскочиш на мене з-за рогу 
мов на зло всім смертям 
 
білі-білі сліди. і чорноти сумних очей 
і пронизливі пальці, і зоряний пил у волоссі 
я ховаю твій сміх, і збираю слова у стоси 
як в забутий музей 
 
розкажи мені, хто нам показує віщі сни 
хто заводить годинник, прокручує коліщата 
хто дає нам слова, хто примушує нас мовчати 
хоч тепер поясни 
 
і ти скажеш мені, що насправді часу нема 
і що меж не існує — година і вічність, зима і літо 
що в пітьмі теж трапляється світло. але у світлі — 
є пітьма 
 
на півслові замовкнеш. впаде на підлогу склад 
ця зима — як не надлишок слів, так відсутність рими 
хто розкаже, коли ми зробилися мовчазними 
у такий словопад 
 
пам'ятаєш, як вересень став замість слів і мов 
як ти мовчки прощався — розхристано, знавісніло 
а тоді шепотів, що повернешся з першим снігом 
але сніг не прийшов