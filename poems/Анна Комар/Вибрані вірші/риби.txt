ця весна нерішуча як тінь. жінка вивчила мову риб 
так стається: у грі в слова не лишається сенсу 
коли щось дуже довго горить — то воно таки догорить  
мовчазне попелище там, де було колись серце  
 
жінка стала морська вода. не нап'єшся, але пливеш  
поки сіль не задушить дух, не заллє до останку  
у води не буває снів. у води не буває меж  
і затоплений попіл став замурованим замком  
 
так несуть перед себе скарб, як несеш ти свою печаль  
так стіна зароста плющем, бо ніхто не іде під неї  
але жінка — морська вода, але жінка — собі причал  
і на дні її — зграї риб, замість слів і глею  
 
жінка — танець, який забув, жінка — склянка, яку розбив  
жінка — нитка, яку порвав, жінка — есперанто  
але дивишся — і вода, але дивишся — і приплив  
щось щеняче і давнє в тобі замовкає раптом  
 
а вона знає мову риб. знає заповідь — "не повір"  
знає полум'я дивний плач — аж себе не чутно  
але ти бачиш глибину, і вона тобі наче вірш  
не впіймаєш, але таки 
закидаєш вудку