уже не порахуєш дні зими —  
страсного тижня.  
та абрикоси вибухнуть за мить,  
а потім вишні  
кудись, де ліс загублений в росі — 
четвер же чистий — 
свою німоту ранком принеси,  
сховай під листя  
сховай її в найглибшому яру,  
де небо вище,  
де віриш що усі колись помруть.  
знайди там тишу  
і дев'ять днів під пахвою носи  
її безмовно. 
на десять днів воскреснуть голоси  
і буде Слово  
розказуй не про тих, хто на хресті — 
а під хрестами  
про хрест, який до смерті донести  
ледь сили стане  
про смерть, яку хтось смертю подолав  
і тільки сниться  
про хати, що хтось домом називав  
пусті очниці  
і про рушник, що на одній стіні,  
яка вціліла,  
тремтить під снігом, сам неначе сніг — 
такий же білий  
про перехрещене у перший день вікно  
малярним скотчем  
і про ненависть, що з тобою за одно  
«не каюсь, отче»  
розказуй все. пронизуй до колючиць  
випльовуй лихо  
ще ряст цвіте. топчи його, топчи  
і дихай  
дихай