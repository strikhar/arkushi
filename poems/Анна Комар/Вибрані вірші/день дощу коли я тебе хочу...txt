день дощу коли я тебе хочу 
коли вогкість волосся і слів 
вітром трави сплелись з опівночі 
а я хочу щоб ти мене сплів  
 
як вінок із рогозу і глоду 
як стежки що зійшлися у шлях 
я іду за тобою у воду 
а з-під мене тікає земля  
 
уплети мене в мокре волосся 
поклади у кишеню й забудь 
день дощу сльозопадом голосить 
я тону в тобі поки ми тут  
 
завтра шлях врешті дійде додому 
розпадеться й засохне вінок  
я мабуть не скажу вже нікому  
як ми разом до нитки промокли  
 
як стікало додолу мовчання  
ламкість пауз і прянощі слів  
тільки дощ без кінця і початку 
і коса — її вітер розплів