На Україні — сніги.
    Померли озера,
    Куга кахикає —
Й никає, й никає
    В снігах.
Хмар осипаються крила,
    Падають зграї безсило,
Укривають озера і землю
    Сухітні пера снігів...

Я знаю: знову буде тебе розіп'ято,
    Червоне серце,
    Серед неба у хмарах,
І кров'ю сходу
    Обіллєш білі гони на всесвіт.

В борні проти цілого світу
        і я загину з тобою —
    (Чимала втіха
    Для тебе!),—
    Але зараз
    Дихають сонно степи,
    Тихо
    Перед останнім боєм —
    Спи, моя серце-країно...
    По Україні — сніги!
