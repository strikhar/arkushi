Лий-но до краю. І ще. Та іще. 
Й досить нам.
Сніг просіває понурим дощем 
Вдосвіта.
Скоро метро розпочне із людей 
Трапезу. 
Лий-но ще трохи, бо що з нами й де 
Трапиться?

Лий і не думай. Ну, буде бодун — 
Бог із ним. 
Стишуй ходу потривожених дум
Боязних.
Вживлюй отрутою в жили потік
Радості.
В кислому трунку єдина з утіх —
Градуси.

Лий-но до пари. І ще. Та й іще.
Й заново.
Доки знебарвлений схід не затче
Заревом.
Давши початок для дня, що стече
Викиднем
В озеро втрат, за які нам би ще
Випити.

Здерши печаті, відшукуєш сенс
В нижчому.
Що нам втрачати у світі, де все
Знищено?
Згублено рай, та зосталось вино —
Спробуй-но.
Лий-но до краю... Хоч край і давно
Пройдено.

(3.II.23)
