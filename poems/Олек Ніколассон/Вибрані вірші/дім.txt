сьогодні мені наснився дім,
на п'ять хрущовок - пара дворів,
сідало сонце, і я радів,
горіли очі, 
захід горів.

початок літа біг до кінця,
червень кидався теплом густим,
і листя торкалося до лиця,
коли у гілках я гніздо мостив.

шуміли діти,
шуміли батьки,
шуміли друзі, неслись в галоп,
і все на світі було легким,
і все на світі чистим було,

і я відчував це,
бачив
чув,
і кожну мить судомно ловив...

б'ючись у вікна, краплі дощу
втопили сон у сезоні злив.

нитками білими 
по воді
блукали спогади, 
ніби приблуди.

сьогодні мені наснився дім,
яким він більше не буде.
