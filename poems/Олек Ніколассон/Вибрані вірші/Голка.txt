Кожен спогад, 
Подія 
І людина, 
Що лишили слід на нашому шляху, 
Мають свій запах, 
Колір, 
Чи артефакт. 
 
Мій перший поцілунок пахне милом "Duru" з виноградом, 
І щоразу, коли я чую цей запах, 
Я знову повертаюся в холодний весняний Франківськ, 
В якому мені завжди п'ятнадцять. 
 
Моє дитинство має темно-зелений колір - 
Колір листя каштанів у червні, 
Колір трави, 
Що островом росла серед нашого двору, 
Колір молодих горіхів, 
Які ми чавили ногами об асфальт 
І по шматочках виколупували з місива шкаралупи, 
Колір, 
Називати який у грі "Світлофор" вважалося чітерством, 
Бо, 
Направду, 
Мало хто тоді носив щось зелене. 
 
І коли цього вечора, 
Вперше за останні вісім років, 
Я беру в руки голку, 
Я згадую прабабусю. 
Згадую, як, 
Іще геть малим, 
Нанизував для неї нитку 
І як вона буркотіла, 
Коли я по кілька хвилин не міг влучити в вушко. 
Згадую всі ті шкарпетки, що вона зв'язала 
І тримала в великій поліетиленовій торбі під ліжком, 
У своїй норі в самому кутку хати. 
Згадую всі історії 
Про її дитинство і юність, 
Які вона розповідала по десять, 
Двадцять, 
Тридцять разів, 
Забуваючи, що я їх уже чув. 
Згадую, як вона важко шкорбала ногами, 
Йдучи зі своєї кімнати до кухні, 
І як голосно молилася, 
Коли на вулиці гриміло. 
Згадую, як вона останні два роки мене не впізнавала, 
І щоразу питала бабусю, хто це прийшов, 
А та відповідала, сміючись. 
 
Єдине, що я не можу згадати - 
Це її похорон. 
Мама казала, що йшов дощ, 
Як, напевно, має бути на всіх похоронах. 
Земля розмокла, 
і могилу ледве викопали за дві години. 
Над труною тримали парасолю, 
І вся родина чекала, 
Доки вона ступить за поріг, 
Щоб податися в останню подорож. 
 
І тепер я тримаю голку в руках, 
Намагаючись влучити в вушко ниткою, 
І чую її голос, 
Який каже, що я надто повільний. 
Я зашиваю все, що планував, 
А тоді риюся в шухлядах та шафах, 
Аби знайти ще бодай щось діряве. 
Я зашиваю всі шкарпетки, 
Футболки, 
Шорти та рукавиці, 
І навіть питаю сусідів, чи в них нема, що залатати - 
Аби тільки довше чути цей голос. 
 
А вона, напевно, дивиться на мене 
І схвально киває головою, 
Оцінюючи мою хазяйновитість. 
Або читає свіжі газети у двох парах окулярів, 
В'яже нові шкарпетки, 
Щоб потім кинути їх у торбу під ліжком, 
Чи повільно йде на свою небесну кухню, 
Щоб випити кислого молока. 
 
Звичайно, якщо там, де вона зараз, немає грози. 
 
Бо тоді вона молиться.
