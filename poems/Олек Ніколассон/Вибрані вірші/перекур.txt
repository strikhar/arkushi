ці стіни пам'ятають наші тіні,
кімнати пам'ятають наші запахи,
ці двері пам'ятають, як ми вийшли,
аби не повернутися ніколи. 
уявимо, що пил - це просто іній,
уявимо, що час - це просто за́бавка,
уявимо, що тут панує тиша, 
бо всі пішли курити на балконі.

уявимо, що в цих порожніх чашках
шипить "шабо," замішаний із колою,
що ми і не дівалися нікуди,
що нам усе примарилося сонно. 
ці стіни ще не знають, як нам важко, 
для них ми молоді і неподолані.
вертайтеся скоріше з перекура.
не слід було виходити назовні.

(26.VII.2021)
