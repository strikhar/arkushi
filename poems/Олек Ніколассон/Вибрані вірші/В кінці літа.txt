Розбуди мене в кінці 
літа, 
Щоб у вітрі не було 
жару, 
Щоб у небі посівним 
ситом 
Закипіли дощові 
хмари, 
Щоб від заходу в душі 
терпло, 
Щоб звільнилося від трав 
поле, 
Розтинаючи кордон 
серпня 
Поворотом колеса
в холод. 
Щоб у вицвілу нічну 
пору 
В тиші вічності було 
чути, 
Як, загнавши цвіркунів 
в нори, 
Сіра паморось пряде 
сутінь. 
І як хмари розпочнуть 
лити, 
Розтуливши висоти 
браму, 
Розбуди мене в кінці 
літа — 
Перед входом до мого 
храму. 
Розбуди - і я пройду 
відстань, 
Розбуди - і обернусь 
раптом 
буревієм, що зірве 
листя, 
Розіпнувши золотий 
прапор. 
Розбуди - і я пірну 
в холод, 
Перейшовши сто доріг 
пішим, 
Коли серпень замовчить 
болем, 
Повернувшись на щиті 
в тишу. 
Розбуди мене, коли 
вітер 
Пробирає до мурах 
спину... 

Розбуди мене в кінці 
літа, 
Щоб я бачив, як воно 
гине.
