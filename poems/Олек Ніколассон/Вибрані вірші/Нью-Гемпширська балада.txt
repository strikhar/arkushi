Мій дідусь був мисливець в десятку колін, 
Що уранці з рушницею йшов у ліси. 
Він носив у кишéнях пирій та полин, 
За плечима ж ― осінні світанки носив. 
Він мав руки загрублі, як сіра кора, 
Він мав сиве волосся, як небо зими, 
Він ходив на оленя, ондатру, бобра, 
І за ним, ніби паства, тинялися ми. 
Він навчав нас мовчати і слухати ліс, 
Відрізняти лихий та хороший порив, 
І давати належне дарункам землі, 
Поважаючи звіра якого ти вбив. 
Він навчав відганяти непрохані сни, 
І коли вся родина збиралась за стіл, 
То рушниця дивилась на нас зі стіни, 
Ніби мудра богиня суворих часів. 
Ми з братами росли. Рід розцвів, та не вчах, 
І коли утринадцяте грала весна, 
Наш дідусь, не ховаючи гордість в очах, 
Дав нам власні рушниці, як клановий знак. 
Ліс ростив і кормив нас, і ще не було 
Більш правдивого храму у смертних істот, 
Бо у кроках оленя, скрипінні гілок 
І пташиному співі ховався Господь. 
І коли я, стискаючи зброю в руці, 
Зазирав у холодне обличчя зимі ― 
То молитва була у чеканні на ціль, 
А у кожному пострілі ― слово "Амінь" 

...Мій дідусь відійшов у країну лісів, 
коли плечі йому опустили роки́. 
Він не бачив ― і я про це Бога просив ― 
Як за нами прийшло покоління слабких. 
І сьогодні, коли мої внуки й сини 
Забиваються в дім, як негода іде, 
То рушниця з пітьми позирає на них, 
Як забута богиня суворих людей.
