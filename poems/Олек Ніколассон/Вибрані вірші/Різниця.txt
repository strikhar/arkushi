Забуті і кинуті, 
Самотні і втрачені, 
Оточені стінами 
Розбитого значення, 
Заплутані знаками, 
Примушені вирости, 
Ми всі перелякані, 
Різниця — у щирості. 
 
Шляхи неполічені, 
Зарослі, запилені, 
Провісники вічності 
Чигають за спинами, 
Стигмати замотані, 
Розриви залатані, 
Ми всі — у самотності, 
Різниця — у натовпах. 
 
Світанки і сутінки, 
Думками покраяні. 
Поволі, по суті, ми 
Усі пробираємось 
Старою дорогою 
Із мрії до додому та 
Ховаємо спогади 
У ночі свідомості, 
Де хмари незборено 
Клубочаться ватою, 
І місяць бадьориться, 
Хоч, врешті, ховатися 
Щоранку пора йому, 
Щоб ввечері виплисти. 

Ми всі помираємо,
Різниця — у швидкості.
