Я ніколи не був дефектним — ідеальний сегмент суспільства. 
Не курив. Не вступав у секти. Не лягав ночувати після 
Одинадцятої години. Не виходив за межі двору. 
Не псував з пацанами стіни — просто часом крутився поряд. 
Я щоранку ішов до школи і ніколи не мав прогулів, 
Я вдягався у сірий колір, щоб не рушити гаму вулиць, 
Я ходив по старих маршрутах і не спізнювався додому, 
Я не пив — це було не круто. Я приносив у дім дипломи 
Всеможливих навчальних двіжів. Я був довбана гордість школи. 
До сімнадцяти якось вижив. Далі все понеслось по колу. 
Універ не зламав рутини — просто трішки її розбавив, 
І продовжувалось невпинне існування у межах правил. 
Готуватись на кожну пару. Зазирати в прогноз погоди. 
Зберігати порожню тару — ну, бо раптом відключать воду. 
Паспорт — брати завжди з собою. Прокидатись о восьмій ранку. 
Не ходити на мордобої. Не тинятися по гулянках. 
Не встрягати, якщо побачиш, як на вулиці б’ють невинних. 
Не шукати подвійних значень ані в репліках, ні в новинах... 
І в страху, що де-небудь влізу покидаючи рідні стіни, 
Я ніколи не йшов на ризик і тікав від своєї тіні. 
Я боявся всього нового. Я дрижав від дзвінка у двері. 
Переходячи за пороги майже виключно на папері. 
Я лишався у межах норми. Ну і що, що нема свободи? 
Так зате не боїшся шторму, доки плаваєш в тихих водах. 
Не відбудеться щось погане, будеш ситим, здоровим, цілим, 
Доки все йде у межах плану і не треба вкладати сили, 
Щоб ламати загальний вектор, пробиваючи шлях натужно. 
Я ніколи не був дефектним, бо для цього потрібна мужність…

Спільна праця несе красу — і 
це, погодьтесь, уже немало 
Механізми тому й працюють, що працюють усі деталі. 
Бо для чого людині воля, якщо буде спокійна старість? 

Я дефектним не був. 
Ніколи. 
І тому я дефектний зараз.
