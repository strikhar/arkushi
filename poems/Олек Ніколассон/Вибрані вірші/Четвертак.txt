Підошви риплять, а сніжинки — гладять. Замети ковтають ноги. 
Коли тобі п'ять, ще доволі складно допетрати, що до чого. 
Дорога з садка — це така ж пригода, як вийти на бій з драконом. 
Сніжок у руках перетік у воду, в якій він поволі тоне. 
Всі друзі — надворі, і вже до тебе гукають, як тільки бачать. 
Бабуся говорить, що спершу треба посьорбати щось гаряче. 
Ялинка стоїть у кутку, і хата уже не така порожня. 
Спочатку — поїсти. Тоді — гуляти. 
Коли тобі п'ять — то можна. 

У центрі двора палахтить багаття, зриваючи сутінь літа, 
У десять — пора уже дещо знати, та мало що розуміти. 
Дівчата — нудні, але пахнуть мило, а ще у них гарна шкіра. 
Розпечені дні відбирають сили, та сон — це для тих, хто виріс. 
Багаття тріщить під серйозні теми — що краще, кавун чи диня? 
Дівчата сміються чомусь своєму. Якісь вони справді дивні. 
На дружніх обличчях разом з вогнями танцюють вечірні тіні. 
З вікна уже кличе додому мама. 
Випрошуєш півгодини. 

Рюкзак — на плечах, а під ноги осінь лягає асфальтом сірим. 
П'ятнадцять — це час, коли ти дорослий, та інші у це не вірять. 
Із півночі суне гроза, та поки останні хвилини сухо. 
Її поцілунок — м'який та мокрий, з блідим тютюновим духом. 
Віконце — запріле, сидіння — дерті, волосся на очі впало, 
У плеєрі — цілих п'ять сотень метрів, забитих важким металом. 
Дороги — розмиті. Повзеш по місту, що тоне в осінній зливі. 
Як вийдеш — купити би щось заїсти, 
бо ж тато почує пиво. 

Сніжинки летять крізь небесне сито усюди, де тільки бачиш. 
У двадцять життя ще здається світлим, але уже трішки лячно. 
В нечуваній тиші нори на очі сповзає вечірня втома. 
В листопаді вийшов Скайрім, а отже — нагода сидіти вдома. 
Внизу, у заметах, іще з обіду спалахують сніжні битви. 
Висвічує месидж "Нема сусідок. Приходь. Не забудь купити". 
Пляшками з-під пива забита спальня. Прибрати би все це якось. 
Общага — сонлива. Аптека — дальня. 
А значить, піде і ятка. 

Вітрила нап'явши, тікає літо, як довгий тягучий спогад. 
Тобі двадцять п'ять, і пора платити за все, що було до цього. 
На носі — субота. Веселий гамір збиває думки в болото. 
Додому з роботи ідеш ногами — на вулицях менш самотньо. 
Рахунки за хату прийшли невчасно — з зарплати лишилась сотня. 
Шпана у під'їзді говорить "Драстє" і швидко ховає водний. 
Доріжки — старі. У квартирі — тихо. У простині зяє дірка. 
З усіх твоїх мрій залишились тільки присипані пилом збірки. 

Холодне плацебо зігріє душу. Ти ллєш, доки є, що лити. 
Пускаєш на себе окріп у душі, обпершись об мокру плитку. 

І спогади лащаться, псами лізуть, аби зазирнути в очі. 
А ти — четвертак, 
що летить донизу, 
піймавши найвищу точку.
