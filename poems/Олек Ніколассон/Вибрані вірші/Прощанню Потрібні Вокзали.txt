Ця північ засніжена, хмарно-тоскна. 
Погода з зими метається в осінь. 
Це місто щасливе, бо вітром вдосталь 
Гладить твоє волосся. 

Ці вулиці ‒ більше небо, ніж стіни, 
І хай прогулянки ними зморять ‒ 
Нескладно виспатись за годину, 
Якщо ти спатимеш поряд. 

Це добре що лютий. Було би літо ‒ 
І я би не зміг необачним рухом 
(Як ніби з невинною ціллю зігріти) 
Взяти тебе за руку. 

Ці дні взяті в рамку сидячих вагонів 
Здається, що ми вже усе не сказали.... 
Та будемо щирі ‒ дурити кого нам? 
Прощанню потрібні вокзали. 

Не знаю, чи я ще тебе побачу, 
Коли врешті сяду в цей клятий поїзд... 

Опівночі легко скурити півпачки,
щоб довше бути з тобою.

(2016)
