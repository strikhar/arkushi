Небо темніє і спокій витає, 
Сонце сховалось, під снігом трава, 
А у січневім повітрі вчувається 
Запах Різдва. 

Хрустом замети під ноги лягають, 
Села свої запалили вогні, 
Сніг блакитніє від краю до краю, 
Наче у сні. 

Вітер несе срібну тишу на милі, 
Місяць – ясніш від вогню й ліхтаря; 
В небі спалахує, чиста і біла, 
Перша зоря. 

Гамірно, гаряче, світло у хаті: 
Старші жартують, сміються малі. 
Холод січневий, та треба тримати 
Душу в теплі. 

Сіли за стіл і разом помолились, 
Їсться кутя і квохтить дітвора, 
Має Святвечір небачену силу – 
Силу Добра. 

Пахне морозом, узваром, кутею, 
Дідухом, що пам’ятає жнива, 
Хвоєю, хлібом, землею моєю – 
Запах Різдва.
