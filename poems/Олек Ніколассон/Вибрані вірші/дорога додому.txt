дорога, 
якою я йшов додому, 
крізь холод та спеку, туман і дим, 
змагаючись з вітром, болем і втомою, 
гріла мене завжди. 
 
я часто на неї ступав босим, 
обідраним, як дворові коти, 
та жодного разу не стримав посмішку, 
як починав іти. 
 
вона то пірнала у хащі стежкою, 
то розросталася у шосе, 
повзла крізь міста, де ніхто не мешкав… 
я йшов. забувши про все. 
 
в найглибших річках було надто мілко, 
найвищі гори зривали сміх. 
чужі вокзали, мости і домівки, 
вели мене до своїх. 
 
і от, коли рідні дерева гордо 
мене зустрічали шумом вершин. 
я був наче Фродо. позаду – Мордор. 
а я повертаюся в Шир. 
 
і в мить, коли в сутінках місяць світився, 
і сріблом погладжував стебла трави, 
десь там, на порозі мого дитинства, 
на мене чекали Ви. 
 
і ми 
невтомно, 
вголос і пошепки, 
спільне шукали у різних снах. 
 
дорога додому – часто найдовша. 
але завжди – одна.
