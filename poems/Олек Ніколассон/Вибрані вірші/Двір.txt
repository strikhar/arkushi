Крейда, 
Якою ми малювали на асфальті, 
Швидко стерлася. 
Дерева,
Де ховалися наші пожитки, 
Підрізали комунальники. 
На підвальних сходах залили новий цемент, 
І наші відбитки на них — 
Ті, які ми вважали чимось вічним, 
Чимось, 
Що будуть бачити наступні покоління, 
Думаючи про те, хто їх залишив — 
Зникли під сірими пластами часу. 

Бура земля двору, 
обрамленого шістьма хрущовками, 
давно загубила наші сліди. 
Луна від нашого сміху і голосів наших батьків, 
Що кликали нас обідати чи спати, 
Ще трішки політала 
Між розігрітими сонцем стінами будинків, 
Сподіваючись, що ми повернемося, 
А тоді здалася і стихла. 

Бо ми не повернулися. 

І навіть тоді, 
Коли нам вдається знову зібратися разом — 
Коли ми ступаємо на цю землю, 
Ідемо по цьому асфальту, 
Сидимо на лавці під під’їздом 
І з сумними усмішками згадуємо минулі часи, 
Ми, насправді, не тут. 

І двір знає це. 

Літніми вечорами, 
Коли хлопці в спортивках, 
які були тут у часи нашого дитинства 
І лишаться в дні нашої старості, 
Сідають на лавочки і лузають насіння, 
А діти заполонюють гральний майданчик, 
Бігають по шинах 
Крутяться, 
Гойдаються, 
Граються у війну, 
Чи стукають м’ячем 
У стіну трансформаторної будки, 
Двір обіймає їх своїми деревами, 
Підстеляє свою траву, захищаючи від падінь, 
Гладить волосся теплим вітром 
І усміхається. 

Але восени, 
Коли на листя наповзає густа іржа, 
А єдиний ліхтар 
Скрипить під настирним вітром, 
Двір, 
Оповитий порожніми сутінками, 
Згадує тих, 
Хто колись ходив його стежками, 
Бігав по його траві, 
Копався у його землі в пошуках скарбів, 
Зустрічав із ним літо, 
Вилазив на його дерева, 
Встрягав у перші бійки в його закутках 
І допізна засиджувався на його лавочках. 

Він згадує нас, 
Своїх дітей. 

Де б ми в ці миті не були.

(2017)
