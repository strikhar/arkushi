Як тобі, братику, в тих роках?
Зими холодні, кишка тонка,
Київ великий, усе нове,
Пиво гірчить, але стріху рве. 
Як тобі, братику, що болить? 
Скільки хороших і скільки злих? 
Скільки вибоїн і скільки ям
Ділять дорогу між "ти" і "я"? 
Нижуться спогади, як різьба, 
Що, вже бувало, що ніч не спав? 
Било щосили під дих життя?
Викурив перші п'ятнадцять тяг?
В сумі за домом іще не вчах? 
Як тобі, братику, шум общаг? 
Сотні облич, між якими рух - 
Пошук, кого би назвати "друг."
Ти пристібнися - життя несе. 
Буде ще, братику, в тебе все,
Друзі, що долю про них просив, 
Чиста любов невимовних сил, 
І між лекційних рядів німих
Трапиться та поворотна мить:
Знаки і звуки, тепер живі, 
Враз заплетуться у перший вірш...
 
З ним і просяде твоя тюрма. 
Буде усе. 
Головне - тримай.

Не повертай зі своїх шляхів, 
Дні без вагання приймай лихі, 
Не визнавай над собою чин, 
Смійся, допоки ще є над чим, 
Більше пороги чужі топчи, 
Вчися любити і жити вчись,
Цілься на обрій, радій і пий, 
Все буде добре.

А доти спи. 

Поки відходить весняний день, 
Поки майбутнє до тебе йде, 
Поки навколо пітьма мовчить, 
Поки між нами декада - щит, 
Поки у блоці димить сусід,
Поки на Ямі, назло усім, 
П'яні хіти в унісон кричать,
Я берегтиму твій сон крізь час.

(2021)
