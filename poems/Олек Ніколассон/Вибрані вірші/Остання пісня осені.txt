Сонце тижні мотає в відпустці за власний рахунок, 
Жовтень стелиться низько захмареним анабіозом, 
Хрипи воронів стіни бетонні уранці відлунять, 
А вірші – гарячково сухі і дешеві, як проза. 
 
Над асфальтом доріг густо стигне холодне мовчання, 
Вітер бавиться листям опалим недбало, понуро, 
Сонце зараз, напевно, газелей стріляє в савані, 
Доки тут його втомлені зами зітхають і курять. 
 
Жовтень кличе іти. Небо сіре, як пил чи як попіл, 
День недбало повзе – пережований край кіноплівки; 
Тиша люто, надривно кричить, вимагаючи пропуск, 
Та її розганяють, б’ючи по асфальту, кросівки. 
 
У кишені долоні, і каптура – нижче на очі, 
Подих пару клубками із рота зривається в осінь, 
Сутінкові боги у під’їздах про зиму шепочуть, 
Що, мовляв, обіцяла зайти, а чорти її носять. 
 
Сонце зараз, напевно, пірнає в розпечене море, 
Доки тут кожен крок у холоднім мовчанні – як вигук; 
Темні велети хмарні клубочать, нуртують, мов хворі… 
І в цю мить розриваються жменями першого снігу.

(2013)
