воїни не вмирали. воїни просто заснули.
трохи міцніше, ніж завше. земля - перина зім'ята.
пішли на мечі орала. пішли монети на кулі.
а воїни, просто не вставши,
лишилися міцно спати.

воїни не вмирали. воїни посеред стебел
зеленого передліта знайшли для себе притулок.
воїни не вмирали. просто волинське небо
їм захотіло приснитись.
от вони і заснули.

воїни не прощались - за них попрощався вітер,
їх душі, разом із димом, понісши туди, на захід.

воїни перестали ста́ріти та сиві́ти,
залишившись молодими
на підступах до Волновахи.

(2014)
