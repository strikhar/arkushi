розкажи, чим ти дихаєш, братику, там, під кулями,
доки в нас тут найбільший ризик - дешеве куриво?
доки в нас тут проблеми - гаряча вода з зарплатою,
розкажи мені, братику, як це - в окопі спати?

розкажи, як опівночі "Гради" надривно гупають,
розкажи, чи буває тихо під Маріуполем,
розкажи про АК, що завжди при тобі, заряджений -
ну а я пожаліюсь на надто нудне відрядження.

ми з тобою пліч-о-пліч крізь півжиття прочалапали,
то чи знає тебе хтось ліпше, ніж знаю я тебе?
берці - давлять, навколо гримить та і форма не шовкова,
та ніколи не буду питати, чому ти пішов туди.

справедливість у тебе - як срібний стилет, загострена.
хіба міг хто чекати, що ти залиши́шся осторонь?
із нас двох ти завжди мав утричі більше хоробрості...

хай тебе захищає
і Сонце,
і Богородиця.

(2014)
