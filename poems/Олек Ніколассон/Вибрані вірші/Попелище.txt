Коли все стихає, серце, 
припинивши відбивати свій ритм на барабанних перетинках, 
повертається за ліве ребро. 
Тиша в кімнаті огортає все, крім важкого дихання 
І шуму поодиноких авто за вікном. 
Я відчуваю її руку, яка торкається моєї шкіри 
І усміхаюся в темряву,
Бо відблиск вуличного ліхтаря робить мене видимим для неї. 
Але насправді я кричу, 
І це — найголосніший беззвучний крик, що чуло це місто. 
Я розбиваю кулаки об стіни свого черепа,
Затуляю очі долонями і тисну на них пальцями, 
Доки перед поглядом не починають танцювати іскри багаття, 
Від якого давно нічого не зосталося.
І коли музика тиші переривається звуками, 
Що виходять з її горла і складаються у слова, 
Які я не хочу чути і розуміти, 
Я не відриваю погляду від стелі, 
На якій ліхтар вирізає обриси весняних гілок, 
І холодним вітром, 
Який торкається свіжого попелу, 
Видихаю: 
 
«І я тебе»
