я би міг прожити без тебе. 
я не помер би.
ну, можливо, трохи у барах спустив би нерви,
недосипом здоров'я стратив, але не вдосталь,
щоб померти – 
хіба що в плані напитись в доску.
може б трохи пожив у друзів, аби пустило,
побродив із пачкою "бонда" місцями сили,
пописав сумного, послухав старі плейлисти, 
почекав, допоки почне опадати листя – 
та й по всьому. 
життя пливло би за всяких рішень. 
та, при цьому, воно було би якимсь сірішим. 
я би мав, напевно, і щастя, і трохи звершень, 
але нащо, 
якщо про них ти не чуєш перша? 
так що, знаєш, чесно, я міг би без тебе.
просто
це було би ніби вертатись у темний простір
після миті світла. і там коротати вічність. 

я би зміг без тебе прожити.
але навіщо?

(2021)

