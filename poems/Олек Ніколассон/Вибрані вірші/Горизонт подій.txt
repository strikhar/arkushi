Довге копання в душевних покладах - добриво квітів зла.
Час закипає у мене в погляді, ніби густа смола.

Скоро достелиться ніч - і та́к мене виплюне знов у світ.
Морок по стелі повзе тентаклями і утікає від
Нитки розжарення, що розпорює чорний масний поділ…

Двері - межа, за якою - порожньо. Мій горизонт подій.

Жа́га одно́го в думках угашених, щоб відігнати сни -
Вийняти Бога із дна загашника і розмовляти з ним,
Стати рядками, в яких проносяться, ніби вогні світил:
Чорні вігвами і білі лотоси - двері в чужі світи.
І говорити, і в нього вчитися - хай же мене веде -
Що молитви́ - це нахабне чітерство. Принцип Його чудес:
Кожному - порівну.
   Всі - однакові.
      Долі усі - в димý.
Ось він говорить зі мною знаками....
       Але тепер йому
Можна не вірити - зниклий безвісти, я тут лише один.

В кожному вимірі Мультивсесвіту я видихаю дим.
