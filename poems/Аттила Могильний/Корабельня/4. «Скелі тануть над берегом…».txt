Скелі тануть над берегом,
                              краплі
                                       забарвлюють
                                                         тло
у червіньку мечів.
І черлених щитів
                      при коліні,
                                   мов квіту, лягло
по обидва ряди,
де порубано
щире золото.
Скелі тануть над берегом,
                                  з чорних лісів
піднімається вир
чорних псів,
                і вовків,
                          і сокир,
піднімається змій,
                        і палає його луска,
і кудлатими хвилями
починається приказка.
І тече череда.
А на темних колодах мостів
дістають з-під кирей,
і кривавиться ніч,
і біліють в імлі
білі куни
            у золоті
                      і серебрі.
Проводжайте гостей.
До суворих норвезьких морів
вирушають ладді. 