Зоряний легіт
                   усіх
                         водоспадів
                                        землі
в цьому дощі заблукав
                               і шукає,
                                          і плаче.
Рейд у тумані,
                    як в золоті,
                                    а кораблі
в безвість ідуть,
                      розтають
                                   і згасають неначе.
Літо води
             у прозорих
                            цямринах
                                          долонь.
Літо оцих королівен,
                            крізь відсвіт
                                             кульбаби
далі ідуть.
              Все проминає,
                                 і знов
все починається
                      рейдом,
                                туманом
                                            і кораблями.
О будівничі!
                 Занурте
                            дзвінку
                                      пилу
в плесо дерев,
обважніле,
               м’яке,
                        гаряче,
наче груди варязьких
                             вагітних,
                                         молодих
                                                     королев,
що на світанку заснули
                               і сни
                                     невідомі
                                                  бачать.
О будівничі…
Як молоде вино,
                      наливаємо
                                    наш
                                          корабель
в чашу прозору
                    оцих риштувань
                                          у сосновому
                                                           золоті,
що, наче мед,
                  струменіє
                               із ран
                                       дерев
в дзенькіт сокир,
                       в метушню теслярів
і потужні
            удари
                    молотів.
О будівничі…
Фортеця і ви —
                     це все.
Камінь фортеці в траві —
                                  наче оса
                                              в бурштині.
Все —
        в переливах мечів,
                                 і хвиля бурштину
                                                       несе
в літо долонь кораблі —
                                неземні,
                                           навісні,
                                                      ясні.