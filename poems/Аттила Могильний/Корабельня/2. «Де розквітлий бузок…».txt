Де розквітлий бузок
                           фіалковими
                                           тінями
                                                    ллється
на тіла розпростертих,
                             і сонних,
                                        і світлих
                                                    в траві.
Де високим лишилося все,
                                   бо все —
                                               перемелеться:
запах борошна,
                    легіт прозорий
                                        і кораблі.
Відблиск сонця
                    в повітрі
                               в’язкому
                                          тече,
мов кінноти барвисті плащі
розтають
            у повільному
                             шлейфі куряви,
і повільним жестом руки
сталь сокири
                 входить
                           у дерево золоте
і виходить із нього —
                            волога,
                                     тяжка,
                                             закурена.
Все — прийдешнє,
                        і все —
                                  сотворенне
                                                 у цьому сторіччі.
Лиш тіла розпростертих
                                в коханні,
                                            в траві,
                                                     в напівсні:
на скелястому березі —
                                злами сонця
                                                 у краплях
                                                              суничних —
зустріч
         сталі і дерева —
у наскрізнім промінні
                             прозоре гудіння бджоли.
Полонянку свою
                     і княгиню
                                  жадану свою
в цім краю,
де єдине живе,
                    і вирує,
                              і плаче,
                                        одне:
корабельня;
де тягучою кров’ю дерев
                            напоєно линви,
                                           каміння
                                                  і землю,
наче хліб свій
                   останній,
                               жаданий,
                                           гіркий,
притискаєш до губ
полонянку свою,
                     королеву.
Перші краплі дощу.
                         Нас пробуджує
                                            срібло
                                                    і шовк,
що тіла обгортає
і робить їх ближчими,
                             злими,
                                      гнучкими,
наче посвист змії.
І сплітаються звуки
                         й уривки думок
у дзвінкий краєвид
                          корабельні,
                                        кохання
                                                   і зливи.