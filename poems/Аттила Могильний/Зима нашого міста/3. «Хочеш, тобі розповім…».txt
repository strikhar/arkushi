Хочеш, тобі розповім
одну просту таємницю
про те, як падає сніг
повільно і тихо вночі,

і як половецький зайда
дивився на гілку євшану,
а потім довго і дико
стихала луна вдалині,

а надшалистий Ігорко
по Боричевім узвозі
вертався, і дзвони били,
мов стріли в червоні щити.

А хочеш, і те розповім,
як наші правили ворогові
безвихідь вузеньких вулиць
і постріли із дахів.

Давай поговоримо трохи
про вірші, про сніг і легенди —
бо, знаєш, це, може, востаннє
так тихо падає сніг.