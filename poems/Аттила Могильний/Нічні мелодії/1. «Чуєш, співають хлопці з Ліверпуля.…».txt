Чуєш, співають хлопці з Ліверпуля.
Ти не розумієш слів,
але розумієш почуття.
Зараз ти ідеш вулицею,
твоя кохана іде поруч тебе.
Зупинись і подумай,
врешті,
немає значення,
про що думати.
Ще вчора тут усе було правдою.
Сьогодні – це історія.
Увімкни музику –
це золото тих, що не мають,
це Батьківщина тих, що в дорозі,
це народ тих, що спрагли боротьби, –
увімкни музику.
І подумай,
чого ми так любимо історію:
в безмірі часу
твоя частка не варта гри,
але ти почнеш її.
Твоя кохана прекрасна,
вулиця, якою ви йдете,
обсаджена деревами,
і, озираючись, бачите,
як діти біжать у школу,
а бровки хідників і паркани
пофарбовано білим вапном.
Розумієш: весна.
Піт кохання заливає вам очі,
коли минає насолода.
Візьми цю хвилину з собою
і рушай в дорогу.
Віднині
ви – вдвох,
але час не має жалю.