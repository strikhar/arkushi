Музика приходить раптово:
бар’єри розтрощено, й звуки падають,
наче парашутисти з нічного неба.
Ляснуло полотно,
ниті колиски натягнулись,
і трасери куль врізаються в сонне місто.
Ти також рвонув кільце,
і тебе несе за вітром,
наче обвуглену сторінку з блокнота.
Ти думаєш, що це сон,
але коли місто внизу оживає
і починає бити назустріч,
тобі стає боляче.
Ти приходиш до тями
в одній із кімнат
висотного панельного будинку.
Ти розгублений.

Твоя кохана спить, загорнувшись
у ковдру, –
вона ще майже дитина.
Ти шукаєш цигарку тремтячими пальцями,
і її вогник виводить тебе з темряви.
Вимикаєш транзистор,
відчиняєш вікно і бачиш,
як вибухають у небі пуп’янки парашутів.
Звуки нуртують:
іще мить –
і ти спалахуєш, мов лампочка,
яку вкрутили в патрон.
