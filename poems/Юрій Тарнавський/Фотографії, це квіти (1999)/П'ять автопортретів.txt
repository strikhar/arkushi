
                                                                                Юрієві Соловієві
1. МОРЕ

Папір чекав, аж прибуде весь зелений колір. Трикутний горбочок підносився в однім місці на поверхні, де хвиля тількищо пройшла. Біла піна мала форму жіночого статевого волосся. Воно творило лінію посередині від верху до низу. Уламки лиць плавали на всіх поземах : ніс, хрустикий, мов білий метелик, уста, зодягнені в шовкову усмішку, приємно холодне чоло, кусок душі в формі пари блакитних очей. Без жінки! Мене покарано талантом народжуватися знов і знов!


2. ВЕСЕЛЧАСТІ  ҐРАТИ

Ґрунт піднісся, як пара поліцаїв, і повів його за м’які, неясні ґрати, на які було розчленовано веселку. Келія була його тілом, так, як келія може бути темною. Його очі дивилися на світ із засоромлюючою мудрістю, яка приходить з болем.


3. РАНОК  БИТВИ

З вікна лазнички всесвіт виглядав блискучим, як туалетна мушля. Я притиснув груди до вікна і взявся до роботи. Бритва лишала на моїм тілі довгі, широкі пасма бузкового кольору, від голови до ніг. Вони були скісні, як паски на цукерку. Скінчивши, я приліпив бритву незложеною до лівої щоки. Вона залишилася там, функціональна, мов плястер. Під бородою, моя шия світилася, як комір сорочки перлямутрово-голубого кольору.


4. ШЕВЧЕНКО

Чоловік стояв з чистим боком сторінки оберненим до світу. Було щось жалюгідне в тім, як його рука старалася виводити букви. Синє чорнило мало вигляд сумних очей. Звичайно лагідна, душа може бути брутальною часами, вживаючи вії, як кігті. Сльози мали колір фіялкового тіла. Сорок два роки він провів на вигнанні між людьми. Тепер він знав, що багато шансів йому вже не залишалося. Як умру, то поховайте мене на могилі з мого попелу, над Дніпром ваших сліз !


5. ЧОЛОВІК  У  ПІТЬМІ

Внутрішнє тепло надавало форми його обличчю, немов фосфор. Риси були широкі, як бандажі. Біль зуба й декілька галактик були прив’язані до одної з його щік, мов подушка. Він був неймовірно великий. Та все ж він думав про себе, як про малого хлопчика. Оподалік, він чув, як комода дихала важко, мов грубий астматик. Одна з його рук була присунена заблизько до його стегна. Кістка боляче в’їлася в тіло. Він був у пітьмі так довго, що вона кривавила б, коли б було їх роз’єднати.