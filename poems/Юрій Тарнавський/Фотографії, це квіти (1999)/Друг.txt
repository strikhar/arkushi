1.

Я вхопився рукою за коліно, здушуючи крик у горлі. Земля наблизилася, як обличчя. Будучи так близько до трави, я ясно бачив тепер стежки витоптані в ній квітами. Краплі роси ще трималися стебел тут і там, як маленькі, сферичні яєчка. Було ясно, що дощ колись знову лопотітиме своїми потужніми крилами. Десь поблизу пташка досягла вершка свого співу. Вона відлетіла, і моя кров заколисалася, як гілка.

Ліс виглядав, як ґравюра Ешера. Нараз я усвідомив собі, що це старий Вілл стояв деревом, спостерігаючи крадькома, як Артюр корчився в болях.


2.

Вони кинули його на шпитальне ліжко, як в’язку хмизу на долівку. Страшно подумати, наскільки подібною до дерева під корою є наша шкіра. Біль, як вогонь, ревів у його тілі. Його очі тріскали, як поліна. Шкіри не можна було доторкнутися. Та все ж надія ворушилася в нім, як у вікні фіранка. Йому здавалося, що він чув кроки жінки, на яку чекав ціле життя, зараз за рогом своєї вилиці. Та це тільки його молодша сестра рисувала його останній портрет.

На ранок, широкоплечі янголи вже викорчовували коріння кольору біля кутиків його уст.