Жував дощ, і місто випльовувало мене; по моїх ногах, вгору, від черевиків, спиналися брудні сльози, які я не зумів із себе видобути; пам’ять голодних післявоєнних днів, у формі непрозорих чоловіків, нападала на мене і видирала з мого тіла куски м’яса, що негайно перетворювалися на великі, болючі банкноти; на дорозі з Більбао сиділа смерть, одягнена у великий грузовик, помальований на червоно, і пінилася (піною зі слини та крови) з люті, що тимчасово я втік від неї; великий кран, як грамофон, що повторює одну фразу, постійно переносив із суші на корабель ящик, що тріщав від моєї душі; мигали крізь мене кімнати, наповнені поверховими ліжками, баґажем, нами самими і, вперше після довгого часу, англійською мовою.

Ми ховалися за теплом, твореним нашими жменями; за темрявою повік та за зморшками на обличчях, викликаними почуттям, подібним до болю; за нашою ходою назад; за моїм віддихом, зі схлипуванням, здутим з нього, як вогник свічки; за тротуаром, освітленим днем на кориді в місті Сантонья та плякатом на неї з матадором, що ворушився, як уста; за адресою каварні; за нашою з’явою у ній, як за подвійною людиною; за з’явою, реґулярною, як поводження годинника, мертвої жінки з ненадійними рухами та рухами картин на телевізійнім екрані в її очах; за поверхнею долонь кельнера, зробленою, замість зі шкіри, зі смаку засолодкої кави з молоком; за його надто ввічливим вітанням зі слів “до побачення”; за його ім’ям з мого голосу; та речовина посувалася й слабшала, як поняття у сні, в якому вже наявне пробудження, і ставало видно великі та байдужі, як світло ранку, годину і дію відчалу.

Я відійшов від своїх кроків, від почуття смаку, загубленого у плівках кави, засохлої на порцеляні філіжанок, від годинників, що шептали про зустрічі, від весен, вже пережитих, і в які я вже не існуватиму, від відчалу прогулькового корабля до слова “гіяцинт”, від кварталів, як друк на сторінках голосом, вимовлюваних нашими тілами, під час присмерків, від травневого неба, зробленого з краси дівочих уст, від мітинґу під час відвідин голови держави на голосі, що виходив із портативного радіо, темнім, як неосвітлена площа, від моїх запалих щік, що пахли юністю, від рухів, що крили в собі лінії кроїв модних костюмів, від розуміння мого дитинства та моєї смерти, від кохання, від кольору моїх очей, від тридцяти літ, що тривали довше, як рік, від гори зі світла днів, що становили собою круглих п’ятнадцять місяців.

— Так світ, і голос, і тепло коханої руки віддалятимуться востаннє, як ти, дорогий берегу, бажаний, як уста. Ти зник за другою, темною своєю частиною, й останнє, що я бачив, була ніч, зроблена з пустки нашої ще не закінченої хати, помноженої стократно, і нахил пляжу, взятий, як тема, з кривизни моїх уст одної з недавніх ночей, натякуваний тремтячою ниткою світел. І закрилися люки моїх очей страшним звуком, від якого я втратив притомність, і який досі ось триває.