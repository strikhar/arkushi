На поземах ліжок, і мембран, і сироваток ходили уста в парі з дзвонами і шукали уст і суглобів, щоб їх збудити і щоб показати їм зелені зуби, що лущилися зі стін, і дороговкази до надрів найтемнішого суходолу, і ми ворушили устами й повіками шафи з горбунами, повішеними в них для плащів, з яких капало золото й еполети, і коридорами, що вужчали скоро й вели до білої поверхні, в яких я сидів на живім кріслі, покритий стриженим волоссям і стриженою кров’ю, і валізами, приєднаними до пилу й віддаленими за пльомбами і замками, і зоставляли під покривалами павутиння з тепла та скимління, і подушки, записані блідими, нечіткими слізьми, і ділили ліжка, і заслони, і проходи на великі, залізні цифри.

Від’їжджали в голосниках горла до рожевих станцій м’яса, у Франції і в Катальонії, і в сусідній кімнаті, що лежала за повітрям, дві жінки витягали з своїх клітин павутиння зі слини, і чепурили себе для парад перед випрасованим бетоном і очима, і перед живими ґудзиками, і кімнати душів силувалися пригадати крізь дерево, і крізь мої ноги в ньому, і крізь зелений колір, колір моєї шкіри та рожевого мила, що тягнулося до мого нутра, і лінолей вказував страшним, непорушним пальцем, крізь патину з бациль, на моє серце, і ми минали востаннє букети з води і скла, і кельнерів, захованих в дзеркалах, і дзеркала, м’які, як портьєри, і простягали руки до кави і до порцеляни, закриваючи очі, щоб не бачити коліс у ногах і в костях.

Дзвеніли ножі і душі кельнерів, і виростали поклади з наших стегон, і вирівнювалися на них канати, стаючи рівнобіжними до берегів, які вже можна було відчути, і ми минали темні параболі дощу, і гіперболі перших портів, і плями місцевого сумління на воді, і корабель ревів за пасовиськами труб та Іберії, і відповідали йому труби блідими маршами з Валенсії, під які шереги хлопчиків з ягнячим віддихом в устах ішли до нутра фіялок, і під які розвивалися їхні серця й волосся, і застогнало м’ясо страшним, первісним звуком, підносячи себе на рівень ланцюгів найбільшого висячого мосту у всесвіті, і стали білими борти, і каюти, і наші лиця, і фарба потріскала на них від їхнього кольору, і стали непорушними і непрозорими крани, притиснені до наших зубів, і ми помітили жовті дощовики за ними, де зачиналися люди і ми самі, і було темно від фотоапаратів, і круто від географічної довжини, і від сходів, і ми не могли знайти себе за нами самими і за нашими почуттями і чули лиш теплі прізвища й руки, простягнені до нас в останню мить, і бачили шкіру двох жінок, що співали про нас у Валенсії і про наші роти, повні вітру, як дерева, і про троянди, змішані з місяцем і з жінками, коли постійно сунулися наші ноги від усього, і до бетону, і заліза, і ліжок, і ротів, і нас самих, мертвих уже, похилених над столами.