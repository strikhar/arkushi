(ТОЛЕДО)

Шати з зеленого оксамиту й жовчі, рожеві шовкові шати в слині та жовчі, главкома біля блискучих фотографічних апаратів, астигматизм за мережками із призм та м’яса, полумені свічок, відбиті в дзеркалах з оксамиту, тіла, зім’яті, як оксамит, уста, зім’яті полуменями свічок, полумені свічок, зім’яті устами, очі, що зайшли оксамитом, як парою, м’ясо й віддих, завинуті в оксамит, кататонія, м’яка, як оксамит, що коливається від м’яса й віддиху, кататонія, що коливається, як оксамит, від таксі, таксі, що продирається крізь жовч і оксамит, таксі, що продирається крізь жовч і молитовники, таксі, що продирається крізь молитовники в жовчі, таксі, що продирається крізь жовч молитовників у оксамиті, таксі, що продирається крізь оксамит молитовників у жовчі, таксі, що продирається крізь пальці в молитовниках у жовчі, молитовники в жовчі, що продираються крізь таксі, молитовники, що продираються крізь жовч у таксі, молитовники, що продираються крізь пальці в жовчі, молитовники, що продираються крізь листи в жовчі, жовч, що продирається крізь молитовники в листах, жовч, що продирається крізь пальці в листах, жовч, що продирається крізь чорнило в листах, жовч, що продирається крізь жовч у пальцях, жовч, що продирається крізь чорнило в пальцях, листи, що продираються крізь пальці в жовчі, листи, що продираються крізь жовч, листи, що продираються крізь чорнило, листи, що продираються крізь площі, листи, що продираються крізь пиво на площі, пиво на площі, повне двійок, пиво на площі повне шат з жовчі й зеленого оксамиту, білі руки на площі, близькі до пива, білі руки на площі, близькі до площі, білі руки на площі, близькі до жовчі, білі руки на площі, далекі від мого прізвища, моє прізвище, далеке від моїх рук на площі, моє прізвище, далеке від мого м’яса, моє прізвище, далеке від моїх уст, моє прізвище й тіло, близькі до картин, повних хрестів та м’яса, хрести, повні м’яса, м’ясо, повне хрестів, м’ясо, повне літер путівників, ноги, повні власного м’яса, власне м’ясо, оперте об церкви та вежі, що хилятъся від його ваги, власне м’ясо, оперте об власні уста, власне м’ясо, оперте об власні очі, і власне м’ясо, оперте об власні ноги, і власні ноги й очі, оперті об власне м’ясо, і велетенські троянди з парку, що під містом, вже засвічені дорогим м’ясом, над головою, коли шелестять над головою, як безмірно великі шати, біла спаржа та полуниці з Аранхуесу !