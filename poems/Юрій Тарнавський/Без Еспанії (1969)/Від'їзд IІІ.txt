Наближається до мене простір ліжка, і я розумію дерево й отлас, і чую в вухах скрип крови, і бачу крізь рожеві ковдри, і говорю крізь рожеві клунки, і передаю світло і стіну, що на правім боці, на лівий, і вулиця, що починається в моїх грудях, і що носить назву з моїх ребер, та що вела раз повз наші голови і рівнобіжно до простирал і до моїх сліз, тратить простір, як монета вартість. І хто говорить тепер про подружжя, бережені лямпами й бальконами, побіч лавки, що стоїть під нашим голосом ? Хто сумує роти з листям і з вітром в нім ? Самі зосталися поруччя води, які підпирали мої підошви, коли я мочив горло й сльози в морі, напрямлений до громовиць ! Приплили всі хвилі до берегів в моїх ногах, і спорожніли тіні тамариндів, виповнювані колись моїми стопами. Додай цифри твого ридання до мого ! Вийми з моїх уст плач на стіни твоєї каварні біля шуму і піни ! Пропав мій шепіт, подібний до поцілунків, який зберігали наші подвійні долоні і дружня стіна ! Пропала моя кров і твої філіжанки ! Я лежав на висоті гарячої ропи, підтримуваний риштованням з дерева, скріпленого льоном, та з друку журналів, з жовтою плямою замість живота, роти якої жеруть тепер рожеві узбіччя, і нутра будинків на них, і дівчат, з летючими очима, і волоссям, і ротами. Не побачили ми птаха, дзьоб якого починався за водою, що капала вночі і в наших снах ! Видерли ми з місяця тіні олеандрів, разом зі своїм м’ясом ! Приходили до мене листи зі струпом замість літер, і брехали на них місцеві пси, і я оберігав свою речовину від лаю, що виходив крізь їхнє м’ясо, дірами в моїх руках. Зосталися твої луги, близькі до болота і до ям, над якими лунали сумні сурми м’яса, коли я цілу ніч просидів з поламаною старою софою і її кольором в устах. Стоїть ще твій будинок біля каменю, і мого знімка, і дощу, що тік крізь людські кості, і відносив стопи й повіки в сторону низу, і скреготу зубів, і піску. Церква хоронила сироти й провалля, і мої груди були близькі до глини і до товченого скла, і я минав коріння й мембрани, щоб стукати в двері, за якими ждали мене машинки до писання, притулені до крови, і горбаті сльози серед альґебри, і бліді роти, що ховалися за шафами, повними зелених кутів, щоб шептати про простір боєнь і про стайні, нечисті від людського сумління, коли лежало на ще зеленіших канапах нутро мого м’яса, повне темних дзеркал і покрите холодним потом. Близькими були круглі площі й автобуси з аспірини, від яких вели вниз всі настрої, повз вилущений друк і газети зі змістом бензини, і я ходив, одягнений у брудну, брунатну душу, і не міг відрізнити неба від кольору будинків, які минав, і себе від їхньої форми і від руху машин на вулицях.

Я не міг стерпіти лілей зі шкіри, із перстенями та браслетами на них, ні закоханих пар, подібних до чорного диму, що виходив з димарів пароплавів на морі, ні моєї ходи побіч іншої і побіч моєї крови, ні дротів, по яких текло небо, ні тіні квітів і молекуль, яку я топтав, ні присмерків, подібних до дерев, ні дерев, подібних до годинників, ні людей і площ на годинниках, ні руху облич на рівні светрів, ні оркестр з непорочности і з модно кроєних спідниць !