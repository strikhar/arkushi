Від напряму мого зору, з червоним кольором замість кута; від шоколяду в філіжанці, до якого поширилося моє тіло; від площі, змішаної з волокном моїх м’язів; від звуків дівочих стіп на них, солодких, як биття найніжніших дзвонів; від землі, як людина, піднесеної над собою, зі слідом трав уже на висоті двох метрів у повітрі; від моря, зробленого з моїх очей, і що вічно падало; від перехресть на його дні, близьких до свіжости, поезії та Тихого океану; від моїх очей, важких від магнету, що притягав присмерк, і шепіт зір, і обійми, звільнені з тіл; від готелю, населеного жіночими устами; від повітря, темного від поцілунків; від їх простору; від лопотіння багатьох сердець на щоглах; від фіялкових квітів, тіні яких відносив вітер, і від дерев із свого запаху; від краєвидів, творених рухом наших тіл, немов свідомістю; від дір у моїй голові, крізь які я єднався з небом; від постійного руху душ; від душ трамваїв, що складалися з солом’яних чоловічих брилів і слів “маринарський” та “ґранатовий”, у червневім повітрі початків цього століття; від затоки, наповненої тремтінням наших сердець та всіх сліз радости; від закруту, зробленого зі смаку морозива, за яким починається наше нове життя і мій сильніший зір; від усміхів, як присмерк, не обмежених простором; від нас, розповсюджених по терасах та балюстрадах, як звуки оркестри; від тіні вермуту замість темряви в цей вечір; від вічности; від руху зір, наявного в людській ході; від цієї площі із дзеркал, і протягів, і зелених очей, як від колеса, що мало трикутню форму і мене, вже рівнозначного з кріслом та в одному з своїх кутів, за центр, круги якого, як хвилі, видавані радіовисильнею, розходилися по всесвіті й охоплювали всю минулу, й майбутню, і тогочасну красу цього світу.