За кров, рівнобіжну до вапна. За простирала, рівнобіжні до крови. За зуби, рівнобіжні до скла. За стіни, рівнобіжні до слини. За ноги, рівнобіжні до цементу. За цемент, прямовисний до крови. За кров, прямовисну до простирал. За простирала, прямовисні до щік. За слину, прямовисну до вапна. За стіни по цей бік слини. За простирала по цей бік крови. За зуби біля скла й цементу. За кров біля стін і простирал. За кров біля колін. За коліна біля щік. За коліна біля крови. За коліна біля сліз. За щоки біля крови. За кров біля ніг. За тіло біля ніг. За шкіру біля простирал. За уста біля вапна. За серце біля чужої шкіри. За коліна біля серця. За щоки біля серця. За серце біля власної крови. За кров, рівнобіжну до костей. За пальці, рівнобіжні до автоматичних ручок. За тіло, рівнобіжне до письма. За язик побіч автоматичних ручок і письма. За щоки побіч письма і крови. За язик біля паперу. За папір, прямовисний до язика. За слину, прямовисну до паперу. За душу побіч паперу. За папір, прямовисний до душі. За душу побіч слини і язика. За душу побіч зубів. За папір побіч зубів. За письмо побіч слини. За зуби побіч письма. За автоматичні ручки побіч крови. За письмо побіч крови. За кров побіч чорнила. За кров побіч паперу. За пальці побіч крови. За пальці, рівнобіжні до письма. За пальці, рівнобіжні до щік і до паперу. За папір, рівнобіжний до уст. За міста побіч уст. За день побіч дати й життя. За крему до рук, рівнобіжну до уст, і близьку до крови, і за пальці, близькі до сирен і до крови, і за сирени, близькі до меблів, далеких від Еспанії, і за кров, далеку від тіла і від Еспанії, і за м’які подушки, близькі до сирен, і рівнобіжні до костей і до дір на місці сліз.

За суми каменю, і сталі, й скла. За уста в тіні сум. За уста перед щелепами, прикріпленими до каменю й до сум. За уста в тіні крісел, і цифр, і квадратових дір. За кров навколішки перед щелепами, скріпленими цифрами. За щелепи, порушувані каменем, що видирають тінь Еспанії із крови. За кров, помножену на цифри, і на крісла, і на камінь. За кров, прикріплену до каменю і до щелепів, порушуваних каменем. За цифри, саджені в тіло. За сходи, саджені в кров. За три поверхи, що проходять крізь кров. За рухомі сходи, що проходять крізь рот і зуби. За сходи, що жеруть кров з зубами. За зуби, помножені на поверхи і цифри. За кров на однім поверсі і за ноги на іншім. За метал і мурашки в крові. За рухомі цифри в крові. За квадратові діри в кріслах і в крові. За перфоратори для крови і для пальців. За пальці й лінотипи в крові. За цифри і рухомі черенки в зубах. За сходи й кров в зубах. За три поверхи, прикріплені до крови. За кров, прикріплену до сходів. За двері, об які дряпають кров і зуби. За вири з кальок і нестопленого металу. За кальки в крові. За кальки, приложені до уст і до крови. За кальки, приложені до душі. За кальки, приложені до холодного поту й сліз. За кальки для каменю, і світла, й цифр. За кальки, приложені до пальців і зубів. За кальки для дір. За коші на зужиті кальки й зуби. За коші на зужиту кров. За коші на зужиті пальці й вії. За коші на діри на місці сліз. За коші на цифри, заступлені дірами, і за цифри, близькі до сперматозоїдів і крови, і за сходи, підперті кров’ю, і за машини на поверхах крови, порушувані оцтом і мурашками, і за мурашки і кров, п’яні від оцту, і за цифри, п’яні від кальок і крови, і за поверхи, й сходи, й двері, й суми, і за колючі координати в крові, що роблять її рівнобіжною до поверхів, і сходів, і дверей, і сум, і до коридорів, прямовисних до зойку й тиші.

За твій простір, що недозволений мені, розіп’ятий на хрестах на поверхні моєї крови, і на чистім папері, і на письмі без паперу, і на кінці мого пера, і пожертий ротами моїх сліз та крови, з самостійними, рухомими зубами. За твою каву, вже в тіні цифр, що в кутах мого рота, й далеку від столів, і філіжанок, і уст, що її підпирали. За твої площі, вже поділені на сірі цифри в моїй крові, і засмічені сірою фарбою, що лущиться з нутра мого м’яса. За твоє море й затоку, вже прикріплені до мого рота, і повні його скель і лушпиння. За нашу хату, заслонену адресами і стравлену числами й банками. За твоє вино, видобуте з наших шлунків, вже сіре під мікроскопами, і кінцем мого пера, і під слізьми. За твою погоду, вже на рівні цифр на квитках і банкнотах. За твій пісок, вже повний прозорих мурашок і прозорих цифр. За твої стіни, вже на рівні моєї шкіри, й посуду, й щоденних слів. За поруччя твого балькону, вже невідрізниме від рівнянь. За твої одяги, вже рівнобіжні до диму і до тутешніх хмар. За твої вечори, вже відняті від дерев. За твої вулиці й будинки, вже відняті від вилог мого піджака і від ґудзиків на ньому. За твоє повітря, до якого ми могли б принести в головах лиш діри з нашого двору, яке могло б стати лиш продовженням пльомб у наших зубах, чи тріщин у зубах американок, і за твої закрути і присмерки, які я зміг би описати лиш цифрами, і поставити знаки рівности між ними і моєю сірою кров’ю і жовтими пальцями, і за твій час, до якого я міг би принести тільки цифри годин повороту з праці, і за твою географію, до якої я міг би додати лиш поклади міґрені під покладами аспірини, і нестерпні краєвиди з моїх уст, і крови, і з чорних автоматичних ручок, наповнених живими мурашками.