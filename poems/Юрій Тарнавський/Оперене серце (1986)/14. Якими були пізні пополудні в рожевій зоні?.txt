Спокій
присмерком
осідав у моїм тілі,
мій біль
був,
мов величезне
ліжко,
десь глибоко в мені,
застелене нарешті,
я згинався
над своєю душею,
як над листком
паперу,
моє серце
ворушилося,
мов рука,
що спішиться записати
думку,
часами
мармуровий кружок стола
посувався,
як самотній
гість
у каварні,
напроти мене,
вчепившись кігтями
цвяха на стіні,
хижак годинника
ледве ворушив
своїми крилами
і дзьобом,
рослини
у висячих вазонках,
що в вікнах,
сичали,
як пара,
втікаючи
з рури,
час
ріс у годинниках,
мов рослини
у вазонках,
було так
тихо,
що я розумів
речовину,
кінець
болю
такий самий,
як кінець маратонського
бігу —
глядачі
хитаються,
мов гнилі
зуби.