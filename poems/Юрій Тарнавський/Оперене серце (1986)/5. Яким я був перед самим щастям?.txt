Море
вживало
всі свої численні
пальці,
щоб уложити
свої пелюстки
у велетенську
блакитну троянду,
безмежний годинник
Юкатану
не цокав
і не мав стрілок,
пальми
стояли,
мов римські цифри,
час лежав
білими купами
на узбіччях,
каміння цвіло
своїм блідофіялковим
цвітом,
іґуани
жували
свої сльози,
картини в фотоапараті
були мов бруньки,
мої руки
відбивалися від мого тіла,
мов блиск,
я не тужив
за нічим,
біль
не мусить завжди
передувати щастю.