Відвертається від своїх
рук, як від друзів, що прийшли
його відвідати, і скоро
вийдуть із кімнати, немов
картини, здіймає сліди
зацікавлення світом зі
щік, доземних, наче
стіни, як постіль, яку
треба випрати, зв’язує
віддих у великий клунок у
грудях, змітає із
очей блиск і навіть частину
їхнього кольору, як багато
малих предметів зі
столу, забуває всі
болі і приємності, які
пережив, як справи, які
нарешті зумів полагодити, ще
раз розглядається по тілі, як по
пустій хаті, й виходить
крізь двері, крізь
які не пускають нікого ні нічого.

Поблизу, хоч і за
стіною, каміння далі
цвіте своїм цвітом,
що не в’яне, але й не
росте ніколи, і на трісненій
скелі неба зоря повзе
кудись, червона
і квола, як мурашка.