*     *     *

біль, як страшна діра від ключа
квіти, мов дірки від ключа, крізь які видно красу
янгол з велетенськими дірами від ключа замість крил
янгол з загаченими ріками замість крил
янгол з зупиненими довжелезними товаровими потягами замість крил
янгол з поспішними потягами замість крил
янгол з крилами, як два пароплави
янгол з яблунями замість крил
янгол з купами яблук замість крил
діти в обіймах янгола, немов на яблуні
коханці в своїх обіймах, як діти на яблуні
яблука в обіймах матері яблуні
яблуня, немов обійми
сніп обіймів
око — колос сліз
зерно пшениці сльозою котиться по обличчі українця
Україна плаче пшеницею
потяги з пшеницею слізьми течуть по обличчі України
ніч — друг мого хірурга
ніч іде з моїм хірургом, обнявшися за стан
цитрина крадеться крізь ніч
рев цитрини в пітьмі
цитрина, це тигр овочів
обличчя, мов видушена цитрина в дзеркалі
дзеркало, мов видушена цитрина
сльоза капає з дзеркала в кулаці, мов остання крапля соку з видушеної цитрини
хробачливе дзеркало
хробачливий ровер
хробачливі крила янгола
ровер, надкушений, як яблуко
огризок ровера
привид ровера
янгол з роверами замість крил
янгол з вантажниками замість крил
янгол з бульдозерами замість крил
янгол з велетенськими купами глини замість крил
янгол з купами сміття замість крил
янгол з калюжами крови замість крил
янгол з калюжами молока замість крил
янгол з калюжами дощу замість крил
янгол з дощовою погодою замість крил
янгол з краєвидом затягнутим туманом замість крил
янгол з лісом затягнутим туманом замість крил
янгол з долинами замість крил
янгол з лісами замість крил
янгол з кряжами гір замість крил
янгол з ріками замість крил
янгол з сузір’ями замість крил
янгол з крилами, як два небеса
янгол з крилами, мов два провалля
янгол з крилами, як дві дороги
янгол з крилами, мов дороги в місячнім світлі
янголи подібні до калюж молока
янголи купаються в калюжах молока
янголи в цельофанових шатах
янгол долілиць в калюжі крови
полювання на янголів
здути крила янгола, як дві свічки
янгол з рум’яними крилами
янгол з запалими крилами
янгол з крилами хворими на туберкульозу
янгол хоронитель з одним крилом
янгол хоронитель у труні
глухонімий полумінь свічки
кататонічний полумінь свічки
кататонічна усмішка
кататонічне дзеркало
кататонічна вода
кримінальний роман ночі
дощ, як старомодний роман
дощ, як нудний роман
нудний біль
лакомий біль
зайнята квітка
лінива квітка
охайна квітка
неохайна квітка
педантична квітка
нервова квітка
спокійна квітка
злоблива квітка
косоока квітка
розстріляний квітами
квіти постять
крила янгола постять