Рухомі алеї військових валок. Розлізлі кипариси пилу. Світло, наче молот, розтрощуючий речі.

Руки з закасаними рукавами, як ноги велетенських польових коників, несуться мимо, немов на невидимих, повільно чвалаючих конях. Зелений колір уніформ, як чорнило каракатиць, у воді куряви.

Клапті світла, звисаючі зі щік, як опечена шкіра. Волосини брів, прозорі та напухлі від пилу. Дзенькіт казанків, немов слабі пружини. Зади коней, як ями у повітрі.

Місто, неначе млин, меле колони, що проходять крізь нього. Площі, як млинові камені, обертаються поволі, заокруглені рухом, білі, немов від борошна, від світла й пилу.

Вдома, виправдування й туга за чорними янголами в танках, за кіньми, одягненими у довгі, весільні шлейфи, за зброєю, що роблена для випещених жіночих рук.

Так, як тепер, за зеленню мундирів серед посух Естремадури, за смертю, що сталевим нігтем стукає в м’які двері олив.

Немов за битвою під Теруелем спеки і сходу !