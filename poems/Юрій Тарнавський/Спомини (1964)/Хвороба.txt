Рожеве, спінене вино, як закривавлене мереживо, визирає із твоїх уст. Веселка з помаранч, що починається в північній Африці, зникає у твоїм роті.

Твій хід по хаті є опущений палац із склом на вікнах, як подертим павутинням, із тинком, що, як пташиний гній, капає зі стель на долівки.

Меблі в кімнаті є рядами вікон, що виглядають на жовтий двір твоєї шкіри.

Потвори приходять пополудні на пальцях до твоєї спальні і натягають на себе твоє тіло. Рухом і злобою оживляють твої м’язи. Місто і люди, як звуки, видані тобою, втікають від тебе. Кричиш за ними голосом висохлим, як тіло старця.

Наказуєш : “Пийте із філіжанки це пінисте вино, спроваджене із Франції, яке має температуру і смак моєї слини”.

Говориш : “Визираєте з-за своїх щік і пліч, як з-за рогів хат, чи вже не вмерла я ! Цур вам, безсоромні ! Як світите очима !”

Докоряєш : “Дволичні союзники ! Самою ви зоставили мене на цій горі з тканини пістряка та флегми !”

Плачеш : “Не дайте мене ! Я не хочу до того царства гною та самоти !”

Грозиш : “Підождіть ! Весна іде лугами моєї шкіри !”

Коли відкидаєш ковдру, у твоїм шлунку видно послід породів, як сувої мокрих, рожевих простирал, і ріку, над якою відбувається операція, і якою, як ножем, лікар поре твою шкіру. Біль у формі жовтого калу пливе на її поверхні.

Немов з тунелю, з твого тіла виступає чоловік, що повертається із фронту. Його одяг просяклий, неначе запахом, гулом битви, яка відбудеться на другий день. Як світло на стінах, його присутність відбивається у міськім руху, натовпах і ясності.

Твій син сидить біля відкритого вікна, заваленого теплом. Неначе цигарковий дим, його окутує друк книжки, яку він читає уголос. Крізь його голову, немов верства жовтого мінералу крізь камінь, проходить лан пшениці.

Кволість, немов радирка, стирає клекіт, що доноситься до тебе знадвору.

Купи твого терпіння, неначе шлаку, ростуть за містом.
