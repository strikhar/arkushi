Піраміди присмерку над площами, що темнішають, як вигасаючі квадратові сонця. Прямокутня геометрія Єгипту, яснішає, як фосфор, серед сутінків. Це тут блукатиме колись тендітний, як дівчина, юнак, не спішачися, щоб прибути на бенкет, влаштовуваний здеґенерованим князем. Це тут, як світло, відбите у мокрому асфальті, стоятиме стрункий обеліск, з ґраніту, схожого на фіялковий випар.

Книгарня, немов вокзал, повна зв’язку з життям великих міст. У ній ти прощаєшся зі своєю матір’ю, перед книжкою, як перед вагоном, який тебе повезе. Між шелестом паперу, немов віддалену розмову, чути надію на культурне відродження. На стінах, як світло, відбите на воді, настрій портів, заток, південної півкулі.

Дерев’яний міст із вдачею бика, побудженою лезами бензини і, наче пилом, теплом одного літнього пополудня.

Вулиці, немов радіюси колеса, що має прямокутню форму, випромінюють з центру : до білої алеї, що, як світанок, підходить до залізничої станції за містом; до кінотеатру, де на вельосипедах із трикутніми колесами їздять коні, які вміють виводити свої імена величезним сталевим пером; до школи на горі, кляси якої, як дзеркала, що мають глибину, одночасно, та заразом відмінно, відбивають твоє тіло; до кладовища, на якім, як на безформній дзвіниці, будованій не вгору, а в ширину, дзвонять темні кубічні дзвони могил, звуком, подібним до биття велетенських, переляканих сердець.
