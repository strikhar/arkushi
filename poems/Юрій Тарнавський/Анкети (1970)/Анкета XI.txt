Назва : Уста.

Місце : На устах, і на кінці й початку тіла, і на кінці й початку прізвища, і на кінці й початку рук, що зв’язані у вузол з водою під обличчям і біля вікна.

Загальна форма : Околиця тіла, що чула багато про янголів та метафізику і захотіла ними бути, та стала дорослою, заки здійснилися її мрії.

Форма правої частини : Янголи, що ще не прийшли.

Форма лівої частини : Янголи, що вже відійшли.

Форма верхньої частини : Сліди янголів і початки метафізики.

Форма нижньої частини : Сліди янголів і кінці метафізики.

Загальний колір : Рожевий, або колір початків янголів чи кінців метафізики. Часами робить враження заламаних рук або зламаних хрестів, та в дійсності колір не міняється. Колір відходить, коли відходять уста. Як правило, уста тоді не вертаються, і колір з ними.

Колір правої частини : Загальний колір, поділений на чотири.

Колір лівої частини : Загальний колір, поділений на чотири.

Колір верхньої частини : Загальний колір, поділений на чотири.

Колір нижньої частини : Загальний колір, поділений хрестами на чотири (від того загальний колір може робити враження поламаних хрестів).

Речовина : Не мають речовини. Мають тільки місце, з якого речовина відійшла шукати початків янголів і кінців метафізики. Місце виглядає, наче б вічно падало, і тому дещо нагадує форму краплі.

Причина : Янголи або мусіли кудись відійти, або мусітимуть кудись прийти. Те саме можна сказати про метафізику. Теж, і янголи і метафізика мусять десь кінчатися і десь починатися.

Зауваги (чи можна щось додати ?) : Можна додати краєвиди, руки, черевики, і т. п., та це не змінить суті, й уста, в загальнім, затримають свою форму, місце, й колір. Не відносяться до них дати й краєвиди, і вони не мають впливу на ці речі чи поняття, як і на інші частини тіла, одягу, та життєпису. Ще можна додати, що напіввідкрите вікно, яке праворуч, можливо, що видається, що ворушиться через них.