Назва : Душа.

Форма : Така, що крізь неї видно тільки її, як вона постійно падає крізь руки і діри, які вони залишають на краєвидах. Теж, така, що може бути видна крізь краєвиди без дір.

Речовина : Не те, що охоплює її назва і що рівночасно не є те, що вона не охоплює, як теж і речовина дір, які заслоняють літери її назви, і речовина дір, крізь які вона падає і які вона залишає на краєвидах.

Колір : Такий, що, коли дивитися на нього, стає ясно, чому краєвиди завжди падають крізь руки, як теж, що вони падають. Часами можна почати вимовляти його назву кутиками уст, та треба, щоб уста знаходилися в ту мить в середині щільно замкненого будинку, а їхні кутики надворі. В кожнім разі не лежить в колі зацікавлень метафізики. В найкращім випадку може мати щось спільне з причиною друку метафізики.

Місце : Там, куди дивляться очі і звідки вони дивляться, як і там, куди простягаються руки і звідки вони простягаються. Теж там, звідки походить тіло, волосся, і колір очей і куди вони прямують. І, вкінці, там, звідки вказують зуби і куди вони вказують.

Причина : Забагато паперу зібралося на зап’ястках, і забагато поверхень на обличчі, і забагато чорнила і автоматичних ручок під нігтями, і забагато дат народження і смерти під устами, і забагато прізвищ під обличчями, і забагато облич під краєвидами, що безконечно далекі від них. Теж, задалеко є руки від ніг, і зідхання від легенів, і ім’я від крови, до якої воно відноситься.

Причина причини : Немає. По той бік причини вже немає нічого, а зараз по цей бік знаходиться речовина, себто не те, що охоплене словом “душа” і що рівночасно ним не охоплене, і що є в додатку рівночасно різними родами дір (див. “Речовина”, вище).

Відношення до краєвидів : Крім вищезгаданого падіння і факту, що очі, руки, зуби, і т. п. часами напрямлені до краєвидів, мабуть не має ніякого. Більшість свого тривання проводить безконечно далеко від них.

Відношення до уст : Ніколи не сягає дальше уст, а може часами їх навіть не досягати. Усмішки, якщо вони знаходяться лише в кутиках уст, можуть вказувати напрям, в якім вона може знаходитися.

Відношення до рук : Крім фактів, згаданих вище під “Формою” і “Місцем”, сліди її поверхні часами видно в узорах на пучках пальців, і пальці могли б вказувати на місце її перебування, якщо б могли кудись вказувати.

Вплив на краєвиди : Такий, як точка, в якій збігаються лінії перспектив, має на лінії перспектив, коли вони вже розбіглися за нею.

Вплив на уста : Такий, як лінії перспектив мають на точку в ту мить, коли вони в ній збігаються.

Вплив на руки : Такий, як діри, що збігаються в руках, щоб крізь них падали краєвиди, мають на руки в ту мить, коли краєвиди падають крізь них.