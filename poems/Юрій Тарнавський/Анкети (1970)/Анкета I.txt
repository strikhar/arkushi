Назва : Обличчя.

Колір : Повний білого, як теж і слідів чорного, слідів рук, що простягнені до води, слідів рук, що простягнені до дзеркала, навіть, коли вони (в дану мить, чи взагалі) до нього не простягнені, слідів самих дзеркал (минулих, майбутніх, чи теперішніх — це важко встановити і, зрештою, це неважне), слідів метафізики, слідів підручників метафізики, і слідів інших речей, понять, та приладів, без яких важко (чи неможливо) існувати.

Форма : Не посідає форми. Форму мають дзеркала, метафізика, підручники метафізики, краєвиди, вода, долівка, вікна (закриті, відкриті, чи тільки напіввідкриті — тут, ясно, це неважне), дати, повітря, світло, дні, як теж і деякі частини, дати, та поняття тіла, з якими воно безпосередньо чи посередньо сполучене, і тому, що воно завжди знаходиться або за або перед ними, може робити враження, що посідає форму.

Речовина : Різна — така, що не є речовиною вікон (закритих, відкритих, чи напіввідкритих — це неважне), речовиною дзеркал (перед якими воно знаходиться, чи ні — це неважне), речовиною долівок (такої, над якою воно знаходиться, як і таких, над якими воно не знаходилося, не знаходиться, і ніколи не буде знаходитися), речовиною води (такої, над якою воно нагнуте, як теж і такої, над якою воно ніколи не було нагнуте, не є нагнуте, і ніколи не буде нагнуте), як і всіх інших речей, дат, і понять світу (напр., краєвидів, що в дану мить, як, зрештою, і більшість часу, безконечно далекі від нього), незалежно від того, чи воно з ними безпосередньо чи посередньо сполучене, чи ні.

Ціль : Щоб існувала метафізика, підручники метафізики, руки (нагнуті над водою, чи ні — це неважне), як теж і інші частини, дати, та поняття тіла, і ґолґоти (в випадку останніх, незалежно від того чи на краєвидах, безконечно далеких від обличчя, на щоках, що на обличчі, чи денебудь інде).

Вплив на дзеркало : Не має впливу. Має вплив на метафізику і інші частини, дати, та поняття тіла. Єдине, похоже на вплив (якщо це можна назвати впливом), що має на дзеркало, це те, що може до нього простягати себе, як теж і руки — окремо або разом, і незалежно від того, чи простягається воно в ту мить до нього само, чи ні.

Вплив на метафізику : Колосальний. — Такий, як, скажімо, форма океану має на форму краплі води, що в нім.

Вплив метафізики на нього : Руки, на границях яких вона починається, лишають у нім діри, які не можна заткати ні самою метафізикою, ні її підручниками, ні ніякими іншими частинами, датами, та поняттями тіла чи світу, незалежно від того, чи воно безпосередньо чи посередньо сполучене з ними, чи ні.

Вплив на руки : Кидає на них тінь — свою, як і дзеркала, перед яким воно в дану мить нагнуте, дзеркал взагалі, води, якою друкуються руки в дану мить (і взагалі), і чорнила, яким друкуються підручники метафізики — в дану мить і взагалі.

Короткий опис : Складається з кольору, форми, речовини, і цілі, хоч може декотрих із цих речей (а може й усіх — це дуже важко встановити) не посідає. Носить на собі сліди всіх речей, що знаходяться зовні і в нутрі нього, незалежно від того, чи вони дійсні, чи уявні. Границі його, які завжди недокладно (т. є, недостатньо) окреслені, і які, як можна припустити з вищесказаного, можуть взагалі (постійно чи тимчасово) не існувати, можуть сягати поза границі частин, дат, та понять тіла і світу, незалежно від того, чи воно безпосередньо чи посередньо сполучене з ними, чи ні. В дану мить знаходиться нагнуте над руками, що нагнуті над водою, ніби справді турбуються про її долю. Бачить дзеркало, перед яким (в дану мить і взагалі) воно вічно знаходиться, хоч у нього не дивиться. Знаходиться теж над ногами і долівкою, і ліворуч напіввідкритого вікна, що пропускає шум авта, що проїжджає мимо, як теж і краєвиди, що ще безконечно далекі (від вікна і від обличчя), і над метафізикою, яка (що йому невідоме) пишеться в ту мить над ним. Вірить, що і воно, і все (дійсне чи уявне), що безпосередньо чи посередньо сполучене з ним (а може й те, що не є нині дійсне, ні уявне), існує, хоч багато з тих речей, дат, чи понять (а може й усі — це дуже важко встановити) в дану мить (а може й взагалі) можуть не існувати.