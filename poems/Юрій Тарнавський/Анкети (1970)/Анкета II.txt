Назва : Руки.

Причина : Світло, що падає зі сторони вікна в їхню, і вода, що падає в їхню сторону зі своєї, і вони самі, що падають з усіх сторін у свою.

Причина причини : Тому, що часами видно їх крізь краєвиди, як і краєвиди крізь них.

Напрям : В сторону самих себе, безконечно далеких від краєвидів, і в сторону краєвидів, безконечно далеких від метафізики і всього, і в сторону своєї причини, яку вони не можуть розпізнати через все і через метафізику.

Місце : Перед і за дзеркалом, яким вони трясуть, хоч його не доторкаються і хоч навіть не напрямлені в його сторону. Теж перед і за тілом, яке трясе ними, хоч вони його теж не доторкаються і хоч теж не напрямлені в його сторону. Теж, нижче світла, що падає з вікна, що праворуч, і з води, що під ними, і нижче метафізики, що падає зі своїх підручників, навіть коли вона в них ще не знаходиться.

Речовина : Нагадує дуже крихкі літери метафізики і крихке обличчя, хоч може, в обох випадках, тільки своєю крихкістю.

Колір : Настільки нижчий кольору світла, як світло вище них.

Форма : Така, що можуть падати крізь них краєвиди, вікна, світло, і навіть, часами, підручники метафізики, та не обличчя, незалежно від тото, чи воно покрите слізьми, чи ні, і не сама метафізика (незалежно від того, чи вона вже знаходиться в своїх підручниках, чи поза ними, і чи вона покрита слізьми, чи ні).

Короткий опис : Часами подібні до краєвидів, а часами до щік, що будуть закопані на краєвидах. Часами — до води, а часами — до речей, трохи твердших від неї. Можуть знаходитися на цвинтарях на обличчях, як теж і на обличчях, що на цвинтарях. Теж, цвинтарі та обличчя можуть знаходитися на них. Займаються розв’язуванням вузлів дзеркал і проблем, притаманних їхній поверхні. Крихкіші від літер, якими друкується метафізика, навіть, коли вона ними не друкується. Коли вмирають, закопують їх на щоках, а тільки опісля на цвинтарях. Коли народжуються, мають на собі місце на цвинтарі і метафізику. Цікавляться походженням перспектив. Часами спричиняють погоду й клімат, під час яких, коли дивитися в них (т. є, в руки), можна побачити точку, де збігаються перспективи.

Відношення до краєвидів : Краєвиди можуть падати крізь них.

Відношення до погоди : Можуть падати крізь неї, і вона крізь них.

Відношення до клімату : Може падати крізь них дослівно так, як краєвиди і погода (та тільки, коли вони падають разом), так, що в ту мить його не можна від краєвидів і погоди відрізнити.

Відношення до уст : Підтримують їх над собою, але й можуть бути причиною їхнього упадку.

Відношення до душі : Вона заохочує їх вічно існувати.

Відношення до метафізики : Вони вічно заохочують її до існування, і щоб вона заохочувала до існування їх.