      (вальс)

Твій невірний друг струшує сиґару свого прутня,
промимрює тобі на прощання крізь густий кущ жіночого статевого
               волосся,
пісок пляжів золотою браслетою блищить на волохатім зап’ястку
               Куби,
Тихий океан, як сороміцька баба, трясе безліччю своїх зелених
               цицьок,
папа московський простягає на захід облаток телеграми, крізь два
               материки й океан,
і червоні кардинали в Ля Пазі стають навколішки з висолопленими
               язиками,
крадешся заміськими горóдами країни,
смоляний берет в’ється довкола твого чола,
в чолі червона дірка вже готова для призначеної смерти,
тридцять дев’ять бійців твого віку не відстають за тобою,
астма кряжами Андів проходить крізь твої легені,
знахарю народів, ти не зумів вилічити навіть себе,
крадешся з болем у крижах попід заміськими тинами країни,
твої тридцять дев’ять років наступають тобі на п’яти,
в пообідню пору твоє перо шкрябе сверблячі сторінки щоденника,
по кущах хрюкають вепри й людські зади,
приїжджає Таня верхи на велетенськім червонім прутні,
приносить у конверті твою смерть, запечатану Юдиним поцілунком,
цілу ніч трясешся в гарячці кохання,
товчешся в спальнім мішку з кістяком смерти,
її волосся червоне, мов кров,
зуби жовті й потріскані, мов старий умивальник,
сліди калу засохли на них, мов на туалетній мушлі,
на ранок твоє тіло повне синяків,
душа, як мішок переспілих слив,
коли крадешся полями кукурудзи,
індійці слідкують за тобою крізь двері, роззявлені, мов роти,
слина, як пальці, вказує напрямок, в якім зникаєш,
ціла країна махає крилами піль кукурудзи, втікаючи від тебе,
фазани радіостанцій верещать, сполохані тобою,
в долині з моїм ім’ям
прохід заступлений тобі розтрощеним стовбуром потоку,
білі скалки води націлені на твої зап’ястки,
стрілки, мов дві шнурівки, розвязані на цифербляті твого
               годинника,
на цифербляті твого годинника час обсунувся, як гора, заступаючи
               тобі шлях до завтра,
починають снитися тобі кривоногі сержанти,
лежиш у дровітні, на цямрині бетонового корита,
сняться тобі тисячі кривоногих сержантів,
вони проходять муштру на велетенській пустій площі твого тіла,
вона покрита бруківкою холодного поту,
зольнеґлі холодного поту в’їдаються в твоє тіло,
відчиняються двері дровітні,
криваво вищать завіси,
входить велетенський кривоногий сержант твоєї смерти,
поскрипує випнутим задом, мов комодою,
олив’яні мухи починають дзизчати тобі в вухах,
мосяжеві оси кусають твоє тіло,
пухнеш від їхніх укусів,
бліднеш навіки, як потопельник,
холодна вода рине з твого тіла,
твоє волосся й мозок стікають нею,
не вистачає відра, щоб її вмістити,
це так твоя свідомість залишає тебе,
почуття болота на руках навіки зостається в пам’яті,
твої руки стають тонкі, мов сторінки журналу,
кривоногий сержант поскрипує комодою велетенського заду,
несе по парі ножиців у кожній руці,
у них крила й дзьоби хижаків,
він витинає руки з твого тіла, як сторінки з журналу,
відсахується від них,
вони втікають йому з пальців,
вилітають крізь розчинені двері дровітні на волю,
з’єднуються, як крила птаха,
як крила білого птаха невинности,
лопочуть, лопочуть, лопочуть,
підносяться все вище й вище,
це летить душа Че Ґевари,
це так душа Че Ґевари поспішає до свого творця —
меншають електрони, атоми, молекулі,
меншають зерна піску й кукурудзи,
меншають поля кукурудзи,
меншають міста й кряжі Андів,
меншає Тихий океан,
меншає земна куля,
меншає синій колір,
душа Че Ґевари білою голубкою прилітає до свого творця,
сідає йому на коліно,
заглядає одним маленьким оком у це єдине безмежне око,
тихо туркоче йому пісню хвали !