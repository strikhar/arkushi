      (танґо)

В черевиках, нагострених, як ножиці,
він танцює крізь бензинові станції,
з правою рукою на стрункім стані порожнечі,
з лівою піднесеною вгору,
з середнім пальцем її на її ж живчику,
немов на контрабасі своєї крови,
його очі, мов дві голубі повітряні кульки, прив’язані нитками
               до очних ям,
рожева ґазова хустка замість усмішки стирчить йому з рота,
він ховзається на перлямутрових калюжах оливи,
музика радіо, немов запах ґуми, несеться зі стосів зужитих шин
               вантажників,
за ним вузький шлях його життя, вимощений бруківкою днів,
величезні чорні плятани подій по обох його боках,
перед ним шлюб, як шпилі соборів Сеґовії в сонці, на тлі
               божевільного кастілійського неба,
їх не можна відрізнити від стерні,
душа сичить, як шина, що спускає,
це в Сеґовії Гемінґуей п’єрдолив синіх янголів в товсті зади,
сука моєї душі скавуліла перед дверима немого серця,
я обертався в ліжку, як сталева кулька в своїм гнізді,
кості поршнями гупали в тілі,
уста щеміли від душі, як пальці від розпеченого мотору,
світло світанку товченим склом блищало на підвіконні,
на цифербляті годинника стрілки зів’яли, як дві фіялки в склянці,
хотілося холодної лімонади місяця,
я затряс рожевою клямкою її уст,
ти сидиш закутана в светрі самоти в усіх каварнях світу,
я відвертаю обличчя від себе, коли тебе минаю,
ненароджені діти мишами пищать всю ніч біля твого ліжка,
мої пальці гризуть себе, як голодні миші, від ранку до ранку,
я ходжу пустими вулицями з піднесеним коміром душі,
вона шарудить, як ґумовий плащ,
наше кохання, це слід моєї ноги в купі мокрого снігу твого обличчя,
він наповняється чорною водою часу,
час топиться купою брудного снігу на хіднику,
з годинника в жмені капає вода,
мої пальці білі, мов кості, від тиску,
цілу ніч ми тряслися в вагоні третьої кляси ліжка,
сіре дзеркало в кутку підскакувало, мов труп на лаві,
скло сплеском сперми розприснулося на підлозі,
я почув пил і пісок під моїми устами,
замість перспективи були лиш щілини між дошками долівки,
ми були важкі, як дві спаковані валізи,
скалки вибитого пополудня хижо стирчали в віконних рамах,
час фіялкою зів’яв у склянці годинника,
на площі пиво блищало, як скриня оббита мосяжем, коли ми пили
               його втрійку,
залягає тиша, як звук тисячі гончих вельосипедів,
ця пишнокоса курва з розхитаними клубами й мораллю тренує своє
               обличчя перед дзеркалом, мов дикого звіра,
фехтується зі світом шпагою своєї статі,
“Виїбли, ще й не заплатили !”
залягає тиша, як у подружнім ложі за параваном,
тарган Дмитрій вибігає, щоб грати свою невеличку ролю на долівці
               ресторану,
море, як пес, дзвонить обірваним ланцюгом мого болю,
дійсність, це місто, роздушене, мов борівка,
архітектура розхитана, як дешеві меблі,
рахітичні перехрестя, артритичні маґістралі,
на профілях горбів не блищить бронза стегон і спин, нагострених
               потом,
кров не ірже, не стає дибки,
мечі не хлепчуть її жадібно з горлянок,
вночі місяць не затьмарений довгим жіночим волоссям,
не шумує пивом у склянці,
на узбіччях лиш руїни його світла й цивілізації,
в кіоску в парку, Сократ конає на полиці, за пляшками ганусівки й
               Кока-Колі,
не годен піднестися на іржавім лікті,
на площі Сечі нутра помешкань чорними фіранками мляво
               ворушаться в вітрі,
цей бородань, викачаний у смальці, підсувається до мене боком
               крізь два материки, немов на лавці,
я з ляком відсуваюся від нього,
земля перехиляється, мов лавка,
я лечу додолу,
ґрунт криком сягає мого горла,
звідкись береться пір’я,
я плюю, як воно чіпляється моїх губ,
на весь всесвіт залишається лиш одна свічка,
готель обгризений, як яблуко, з кімнатою на сьомім поверсі,
хтось кусає сходи, мов качан велетенського яблука, спинаючися
               вгору,
свідомість вуличним світлом проникає в пусте помешкання мозку,
у кутку, купа попелу замість постелі,
на засміченій кахлевій долівці чути шарудіння —
немов клешень рака, що хворів на поліо !