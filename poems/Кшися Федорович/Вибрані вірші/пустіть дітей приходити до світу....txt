пустіть дітей приходити до світу
не бороніть їм жити це життя
можливо, вони лиш учора вийшли з-під землі
можливо, завтра прийде їхній час вирости
рушати сухими руслами між блокпостів
знову лягати в холодну глину
розміновувати тіла побратимів
не вірити нічиїм словам
зненавидіти кожну з молитов
особливо ті, від яких раніше легшало

друзі мої
хай світяться кольорові гірлянди в ім'я наше, доки не доведеться палити за нами свічки
хай ми живемо, поки інші ми виборюємо наше царство
хай буде воля наша до свободи, перемоги і життя
і хай ціна за це буде не занадто жорстокою
хоча ми знаємо, що вип'ємо будь-яку чашу
на землі, під землею, в кожному зі світів
і всі ще про це пожалкують

хліб свій насущний беріть сьогодні, бо
завтра може не бути
дозвольте іншим дихати, як дихаєте самі
хай хоча би хтось дихає
пробачте їм їхню радість, коли вам болить і вам теж пробачать
ця війна триватиме стільки, що болітиме кожному
ви би цього не хотіли
ніхто не хотів би, але не ми це вирішили

і не впадіть у спокусу розбрату
обіймайте друзів живими
робіть ворогів мертвими
вибавте цю країну від усілякого зла
так, щоби зло роками боялось в цей бік дивитися.
Амінь.
