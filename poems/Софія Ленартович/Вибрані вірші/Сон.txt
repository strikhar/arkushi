Місто засинає.
Нічні вогні вилітають з-під крила літака,
То у будинках-світляках запалюють віру,
Що зранку світ прокинеться іншим,
Що життя зародиться знову,
Бо що йому ще робити.
Сніг стікає з дахів панельок,
Як мій макіяж після вистави,
І буденна така дивлюсь крізь ілюмінатор.
Якщо сон — це коротка смерть,
То вночі душі зустрічаються поміж хмар,
Розповідають останні новини,
Про війну, втрати
І на день ближчу перемогу.
Комусь зізнаються в коханні,
З кимось прощаються назавжди.
І як тут заснеш?
Гілля черкає літаку піднебіння,
Ніби тягнеться язиком поцілувати.
Котрась душа зачепилася за крило —
Так собі й висить.
— Мамочко, це ти? Я дочекалась, я знала...
Можна тепер ніколи не приземлятись?
Зранку її душа не вернеться в тіло.
