як добре що таки прийшла
весна не гордувала болем
листочків гілочок суцвіть 
раптово скривджених морозом

вночі замовкли в льодяних 
шкаралупах бруньки заснули
під крижаною ковдрою птахи 
північний вітер вирвав вишню

з корінням у родинному саду
гострі пелюстки розлетілись
уламками снаряда — дім
кровоточить а дитина спить

міцно й навічно не ставши
квіткою та плодом і мама спить 
назавжди з пелюстками в серці
од жаху прокидається земля

голосять люди звірі трави
ревуть у різнобій сирени

ой весно весно
ракета хату нам рознесла 
ой весно весно
невинно вбиті не воскреснуть
