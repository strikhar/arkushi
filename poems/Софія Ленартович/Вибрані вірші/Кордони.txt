Грузни в пісок дитячими пальцями.
Ніжки тонкі, як заточені вістря циркуля,
Виводять акуратно окреслені дуги,
Поки сипучі хвилі не змили цих меж.
 
Грузни в пісок дівочими пальцями.
Берегти берег, немов немовля,
Народжене з болем у розпал війни,
Важко — чужим кораблям тут не місце.

Грузни в пісок жіночими пальцями.
Чи дозволиш впасти йому на ці скелі
Поряд, коли на горизонті палає вода?
Разом з наступом ночі ти підеш у бій.
 
Грузни в пісок літніми пальцями.
Отак маяком останнє літо стоїш.
Мушлі, як відірвані голови коханців,
Липнуть до твого скам’янілого серця.
