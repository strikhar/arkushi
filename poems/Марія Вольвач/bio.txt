Марія Степанівна Волвач (псевдонім — Маруся Вольвачі́вна; 29 березня 1841, село Черемушна Валківського повіту Харківської губернії — близько 1910) — українська поетеса, письменниця, громадсько-культурна діячка. 

Про неї відомо небагато. Перші вірші та п'єси складала подумки, бо не вміла читати і писати. 

Дослідники досі гадають, що саме спонукало її до літературної творчості — порада історика Дмитра Багалія, який розпізнав у дівчині хист, редагував та готував до друку її вірші, чи пророцтво захожого ченця про те, що їй судилося стати письменницею. Її творчість високо оцінили також Борис Грінченко, Микола Сумцов та Іван Франко. Перші поезії були надруковані, коли жінці виповнилося 46 років.